{
  "lamentations": {
    "Chapter 1": {
      "1": "በሕዝብ ተሞልታ የነበረችው ኢየሩሳሌም እንዴት ብቻዋን ቀረች! ዓለም ያከብራት የነበረች ባልዋ እንደሞተባት ሴት እንዴት ብቻዋን ቀረች! በከተሞች መካከል ክብር የነበራት እመቤት እነሆ በባርነት ላይ ወድቃለች፡፡",
      "2": "ሌሊቱን ሁሉ ስትጮኽ እንባዋ በጉንጮችዋ ላይ ይወርዳል፤ ከቀድሞ ወዳጆችዋ ሁሉ እርስዋን የሚያጽናና እንድ እንኳ አልተረፈም፤ የጦር ጓደኞችዋ የነበሩ ሁሉ ከድተዋታል፤ በጠላትነትም ተነሥተውባታል፡፡",
      "3": "የይሁዳ ሕዝብ ያለ ምንም ረዳት ብቻቸውን የቀሩ ባሪያዎች ሆነው፥ ከአገራቸው ተባርረው፥ “የእኛ ነው” የሚሉት ስፍራ በሌለበት በባዕድ አገር ይኖራሉ፡፡ ዙሪያቸውንም በጠላት ስለተከበቡ ምንም ማምለጫ የላቸውም፡፡",
      "4": "በየዓመት በዓላቱ ለመስገድ ወደ ቤተ መቅደስ የሚመጣ አንድ እንኳ የለም፤ በየመንገዱ ሲዘፍኑ የነበሩ ልጃገረዶች ተጨንቀዋል፡፡ ካህናቱ በሐዘን ይቃተታሉ፤ የከተማይቱ የቅጽር በሮች ባዶዋቸውን ይቀራሉ፤ ጽዮንም በጭንቅ ላይ ትገኛለች፡፡",
      "5": "ለጠላቶችዋ ሁሉ ነገር ተከናውኖላቸዋል፤ በኀይላቸውም ይይዙአታል፤ በኃጢአትዋም ብዛት የተነሣ ያህቬህ(יהוה) አስጨንቆአታል፤ ልጆችዋም ሁሉ በጠላት ተማርከው ተወስደዋል፡፡",
      "6": "የኢየሩሳሌም ግርማና ውበት አልፎ የተረሳ ሆኖአል፤ መሪዎችዋ እንደተራቡ ዋልያዎች ደክመዋል፤ ኀይላቸው እጅግ ስለተዳከመ ከጠላቶቻቸው ሸሽተው ለማምለጥ አልቻሉም፡፡",
      "7": "ፈራርሳ ብቻዋን የተቀመጠቸው ኢየሩሳሌም እነሆ አሁን የቀድሞ ውበትዋን ታስባለች፡፡ በጠላት እጅ በወደቀች ጊዜ ማንም የረዳት አልነበረም፤ ድል አድራጊዎችዋም በእርስዋ አወዳደቅ ሳቁ፡፡",
      "8": "እነሆ ክብርዋ ሁሉ አልፎአል፤ ራቁትዋንም ሆና በሁሉ ዘንድ ተንቃለች፤ በመጨነቅም ከማፈርዋ የተነሣ ፊትዋን ትሸፍናለች፤ ኢየሩሳሌም እጅግ አስጸያፊ በሆነ ኃጢአት ራስዋን አርክሳለች፡፡",
      "9": "ርኩሰትዋ በቀላሉ ተጋልጦ የሚታይ ሆኖአል፤ እርስዋ ግን ይህ ሁሉ ይደርስብኛል ብላ አላሰበችም፡፡ አወዳደቅዋ የሚያሠቅቅ ነው፡፡ የሚያጽናናትም ከቶ የለም፤ ጠላቶችዋ ድል መትተዋታል፤ ስለዚህም ምሕረት ለማግኘት ወደ ያህቬህ(יהוה) ትጮኻለች፡፡",
      "10": "ጠላቶችዋ ተከብራ የኖረችበትን ሀብት ሁሉ ቀሙአት፤ አረማውያንም ያህቬህ(יהוה) እንዳይገቡበት ወደከለከላቸው ቤተ መቅደስ ሰተት ብለው ሲገቡ አየች፡፡",
      "11": "ሕዝብዋ ምግብ ማግኘት ፈልገው በሐዘን ይቃትታሉ፤ በሕይወት ለመኖር ሲሉ ለትንሽ ምግብ ሀብታቸውን ሁሉ ይለውጣሉ፤ ከተማይቱም “ያህቬህ(יהוה) ሆይ! ተመልከተኝ፤ መከራዬንና ውርደቴን ሁሉ እይልኝ” እያለች ትጮኻለች፡፡",
      "12": "እንዲሁም በአጠገብዋ ለሚያልፈው ሁሉ እንዲህ እያለች ትጮኻለች፥ “ተመልከቱኝ! ያህቬህ(יהוה) በተቆጣ ጊዜ ይህን በእኔ ላይ ያደረሰውን የሚያህል መከራ ያደረሰበት ሰው ከቶ አይገኝም፡፡",
      "13": "“እርሱ ሥር መሠረቴን የሚያጋይ እሳት ከላይ ልኮአል፤ በእኔ ላይ ወጥመድ ዘርግቶ ወደ መሬት ጣለኝ፤ ማለቂያም በሌለው ሣቃይ ውስጥ ተወኝ፡፡",
      "14": "“እርሱ የሠራሁትን ኃጢአት ሁሉ ሰብስቡ በአንድነት አሰረ፤ በአንገቴም ላይ እንደ ቀንበር አኖረው፤ ክብደቱም ስለተጫነኝ ደከምሁ፤ ያህቬህ(יהוה) ለጠላቶቼ አሳልፎ ሰጠኝ፤ እነርሱንም ለመቃወም የሚረዳኝ ኣላገኘሁም፡፡",
      "15": "“ያህቬህ(יהוה) ኀያላን በሆኑት ወታደሮቼ ላይ ይስቃል፤ ጎልማሶቼን ያሚያጠፋ ሠራዊት ላከ፤ በመርገጫው ቦታ እንደሚጨመቅ የወይን ፍሬ ሕዝቤን አደቀቀ፡፡",
      "16": "“እንባዬ በዐይኖቼ ሞልቶ በመትረፍረፍ የሚፈስሰውም ስለዚህ ነው፤ ሊያጽናናኝና ሊያበረታኝ የሚችል ማንም የለም፤ የጠላት ሠራዊት ድል መታኝ፤ ከሕዝቤም የቀረ የለም፡፡",
      "17": "“ጽዮን ዕርዳታ ለማግኘት እጆችዋን ዘርግታለች፤ ነገር ግን የሚያጽናናት አላገኘችም፤ እስራኤልን በዙሪያዋ ያሉት አገሮች በጠላትነት እንዲወጉአት ያህቬህ(יהוה) ፈቀደ፤ ኢየሩሳሌምም በመካከላቸው እንደ ርኩስ ነገር ተቆጠረች፡፡",
      "18": "ነገር ግን ያህቬህ(יהוה) እውነተኛ ነው፤ ምክንያቱም እኔ ለእርሱ ታዛዥ ሆኜ አልተገኘሁም፤ በሁሉ ቦታ የምትገኙ ሕዝብ ሁሉ አድምጡኝ፤ በእኔ ላይ የደረሰውንም መከራ ተመልከቱ፤ ሴቶችና ወንዶች ወጣቶቼ ሁሉ ተማርከው ተወስደዋል፡፡",
      "19": "“የጦር ቃል ኪዳን ጓደኞቼን ጠራሁ፤ እነርሱ ግን እኔን ለመርዳት እምቢ አሉ፤ ሕይወታቸውን ለማትረፍ ምግብ በመሻት ላይ ሳሉ ካህናቱና መሪዎቹ ሁሉ በከተማይቱ መንገዶች ሞቱ፡፡",
      "20": "“ያህቬህ(יהוה) ሆይ! ነፍሴን በሐዘን የሚያስጨንቃትን መከራዬን ተመልከት፤ ስለ ኃጢአቴ ከማዘኔ የተነሣ ልቤ ተሰብሮአል፤ በየመንገዱ ግድያ ይፈጸማል፤ በመኖሪያ ቤቶችም በር ላይ ሞት አለ፡፡",
      "21": "“የሚያጽናናኝ ስለሌለ የጭንቀት ጩኸቴን አድምጥ፤ በእኔ ላይ ስላመጣኸው መቅሠፍት ጠላቶቼ ተደስተዋል፤ እኔን ለማዳን ተስፋ የሰጠህበት ቀን እንዲመጣ አድርግ፡፡ እኔ እንደተሠቃየሁ ጠላቶቼም እንዲሠቃዩ አድርግ፡፡",
      "22": "“በክፋታቸው መጠን ፍረድባቸው፤ እኔን ስለ ኃጢአቴ እንደቀጠኸኝ እነርሱንም ቅጣ፡፡ ከችግሬ የተነሣ በሐዘን እቃትታለሁ፤ ልቤም በሕመም ላይ ይገኛል፡፡”"
    },
    "Chapter 2": {
      "1": "ያህቬህ(יהוה) ከመቆጣቱ የተነሣ ጽዮንን በጨለማ ጋረዳት፤ ውብ የሆነቸውን ሰማያዊ ክብርዋን ወደ ፍርስራሽነት ለወጠው፤ በቁጣው ቀን ሌላው ቀርቶ ቤተ መቅደሱን እንኳ ተወው፡፡",
      "2": "ያህቬህ(יהוה) በይሁዳ ያሉትን መንደሮች ሁሉ ያለ ምሕረት ደመሰሰ፤ የሀገሪቱንም መከላከያ ምሽጎች በቁጣው አፈራረሰ፤ በይሁዳ ምድርና በገዥዎችዋ ላይ ውርደትን አወጣ፡፡",
      "3": "እጅግ ተቆጥቶም የእስራኤል ኀይል ሰባበረ፤ ጠላት በመጣ ጊዜ እኛን መርዳት እምቢ አለ፤ የእርሱ ቁጣ ሁሉን ነገር እንደሚያጠፋ እሳት በእኛ ላይ ነደደ፡፡",
      "4": "እርሱ እንደ ጠላት ፍላጻዎቹን በእኛ ላይ አነጣጠረ፤ እኛ ደስታና ሐሤት የምናደርግባቸውን ወገኖች ሁሉ ገደለ፤ እዚህም በኢየሩሳሌም እንደ እሳት የተቀጣጠለው የቁጣው ግለት ተሰምቶናል፡፡",
      "5": "ያህቬህ(יהוה) እንደ አንድ ጠላት ሆኖ እስራኤልን ደመሰሰ፤ ምሽጎችንና ቤተ መንግሥቶችዋን አፈራረሰ፤ በይሁዳም ሕዝብ ላይ ማለቂያ የሌለው ሐዘን አመጣ፡፡",
      "6": "ስንሰግድበት የነበረውንም ቤተ መቅደሱን ሰባብሮ አደቀቀው፤ የዓመት በዓላትንና ሰንበታትንም አስወገደ፤ ንጉሥም ሆነ ካሕን ሁሉም በተመሳሳይ ሁኔታ የቁጣው ኀይል ተሰምቶአቸዋል፡፡",
      "7": "ያህቬህ(יהוה) መሠዊያውን አስወገደ፤ ቤተ መቅደሱንም ተወ፤ ጠላትም ግንቦቹን ያፈርስ ዘንድ ፈቀደለት፤ እኛ በደስታ ስንሰግድበት የነበረውን ስፍራ እነርሱ በድል አድራጊነት መደንፊያ አደረጉት፡፡",
      "8": "ያህቬህ(יהוה) የጽዮንን ግንብ ሁሉ ለማፈራረስ ወስኖአል፤ እነርሱ ከማጥፋት የማይገታ መሆኑን ለማረጋገጥ የመለኪያ ገመዱን ዘርግቶአል፤ የዘብ መጠበቂያ ግንቦችና ቅጽሮች ሁሉ በአንድነት ይፈራርሳሉ፡፡",
      "9": "የቅጽር በሮች ከመሬት በታች ይቀበራሉ፤ መወርወሪያዎቻቸውም ይሰባበራሉ፤ ንጉሡና መሳፍንቱ እነሆ አሁን በስደት ላይ ናቸው፤ የኦሪት ሕግ ትምህርት ከእንግዲህ ወዲህ አይሰጥም፤ ነቢያትም ከያህቬህ(יהוה) ዘንድ የሚያዩት ራእይ አይገለጥላቸውም፡፡",
      "10": "የኢየሩሳሌም ሽማግሌዎች ማቅ ለብሰውና በራሳቸው ላይ ዐመድ ነስንሰው በምድር ትቢያ ላይ ጸጥ ብለው ይቀመጣሉ፤ ወጣት ልጃገረዶችም አንገታቸውን ወደ መሬት ይደፋሉ፡፡",
      "11": "ከለቅሶ ብዛት የተነሣ ዐይኖቼ ፈዘዙ፤ ነፍሴም በጭንቅ ላይ ናት፤ ከሕዝቤ መደምሰስ የተነሣ በሐዘን ደቅቄአለሁ፤ ልጆችና ሕፃናት በከተማይቱ መንገዶች ይዝለፈለፋሉ፡፡",
      "12": "ተርበውና ተጠምተው ወደ እናቶቻቸው ይጫኻሉ፤ እንደ ቅስለኞች ተዝለፍልፈው በየመንገዱ ይወድቃሉ፤ በእናቶቻቸውም ክንድ ላይ ሆነው በሞት ሕይወታቸው ያልፋል፡፡",
      "13": "ኢየሩሳሌም! የተወደድሺው ኢየሩሳሌም ሆይ! እንግዲህ ምን እላለሁ? እንዴትስ ላጽናናሽ እችላለሁ? ይህን ያህል የተሠቃየ ከቶ ማንም የለም፤ የመጣብሽ ጥፋት እንደ ውቅያኖስ ወሰን የለውም፤ ተስፋ ለማድረግ የሚያስችል ምንም ነገር የለም፡፡",
      "14": "ነቢያትሽ ከውሸት በስተቀር የሚነግሩሽ ምስጢር የለም፤ ኃጢአትሽን በመሸፈን በስብከታቸው አታልለውሻል፤ “ንስሓ መግባት አያስፈልገኝም” ብለሽ እንድታስቢ አደረጉሽ፡፡",
      "15": "በከተማይቱ የሚያልፉ ሕዝብ ሁሉ በንቀት ዐይን ይመለከቱሻል፤ “የተወደደችውና የዓለም መመኪያ የነበረችው ከተማ ይህች ናትን?” በማለት ራሳቸውን እየነቀነቁ በኢየሩሳሌም ፍርስራሾች ላይ ይስቃሉ፡፡",
      "16": "ጠላቶሽ ሁሉ በጥላቻ ዐይን እያዩ ያፌዙብሻል፤ ጥርሳቸውንም በቁጣ በማፋጨት “የጠበቅነው ጊዜ ይኸው ነው! እነሆ አጠፋናት!” ይላሉ፡፡",
      "17": "ያህቬህ(יהוה) በዛቻ ሊያደርግ ያቀደውን ሁሉ አደረገ፤ ከረዥም ጊዜ በፊት ባስጠነቀቀን መሠረት ያለ ምንም ምሕረት ደመሰሰን፡፡ ለጠላቶቻችንም ድልን አጎናጸፋቸው፤ በእኛም አወዳደቅ እንዲደሰቱ አደረገ፡፡",
      "18": "ኢየሩሳሌም ሆይ! ቅጽሮችሽ ወደ ያህቬህ(יהוה) ይጩኹ፤ እንባዎችሽም ሌሊትና ቀን እንደ ወንዝ ውሃ ይፍሰሱ፤ በለቅሶና በሐዘን ራስሽን አድክሚ፡፡",
      "19": "ሌሊቱን ሁሉ ነቅተሸ ወደ ያህቬህ(יהוה) ጩኺ፤ በሙሉ ልብሽ ለልጆችሽ ምሕረትን ለምኚ፤ ምክንያቱም ልጆችሽ በየመንገዱ ማእዘን በረሀብ ለመሞት ተቃርበዋል፡፡",
      "20": "ጌታ ሆይ ተመልከት! እንዲሠቃዩ ያደረግሃቸውን ሁሉ አስተውል፤ ሴቶች የሚወዱአቸውን የራሳቸውን ልጆች ሥጋ በሉ፤ ካህናት ነቢያት በቤተ መቅደስ ውስጥ እየተገደሉ ናቸው፡፡",
      "21": "ወጣቶችና ሽማግሌዎች በተመሳሳይ ሁኔታ ሞተው በየመንገዱ ወደቁ፡፡ ወጣቶች ወንዶችና ሴቶች በጠላት ሰይፍ ተጨፈጨፉ፤ በቁጣህ ቀን ያለ ምሕረት እንዲታረዱ አደረግህ፡፡",
      "22": "እኔን የሚያሸብር በዓል እንዲያደርጉ ጠላቶቼን ጋበዝህ፤ በቁጣህ ቀን ከጥፋት ማምለጥ የቻለ አልተገኘም፤ ያሳደግሁአቸውንና የምወዳቸውን ልጆቼን ገደሉ፡፡"
    },
    "Chapter 3": {
      "1": "በያህቬህ(יהוה) መቀጣት ምን መሆኑን ያወቅሁ እኔ ነኝ፤",
      "2": "እርሱ እኔን ከፊቱ አስወግዶ ምንም ብርሃን በማይታይበት ጨለማ ውስጥ እንድሰጥ አድርጎኛል፤",
      "3": "ያለ ምሕረትም ደጋግሞ መታኝ፤",
      "4": "ቆዳዬን ገፍፎ ሥጋዬን ቆራረጠው፤ አጥንቴንም ሰባበረው፤",
      "5": "ችግርና ሠቃይ በበዛበት ወህኒ ቤት ዘጋብኝ፤",
      "6": "ከብዙ ጊዜ በፊት እንደሞቱ ሰዎች በድቅድቅ ጨለማ ውስጥ እንድኖር አደረገኝ፡፡",
      "7": "ወደ ግንብ አስገብቶ፥ በሰንሰለት አሰረኝ፤ ስለዚህ እኔ የማምለጥ ተስፋ የሌለኝ እስረኛ ነኝ፡፡",
      "8": "ዕርዳታ ለማገኘት ድምፄን ከፍ አድርጌ እጮኻለሁ፤ ያህቬህ(יהוה) ግን ጩኸቴን ማዳመጥ አይፈልግም፡፡",
      "9": "በምራመድበት ጊዜ እንገዳገዳለሁ፤ በየትም ቦታ መዘዋወር እንዳልችል የድንጋይ ግንብ ይከለክለኛል፡፡",
      "10": "እንደ ድብ አድፍጦ ይጠባበቀኛል፤ እንደ አንበሳም ይሸምቅብኛል፡፡",
      "11": "በየመንገዱም እያሳደደ ቆራርጦ ይጥለኛል፡፡",
      "12": "ቀስቱን ስቦ ለፍላጻዎቹ ዒላማ አደረገኝ፡",
      "13": "ፍላጻዎቹንም አስፈንጥሮ ወደ ሰውነቴ ጠልቀው እንዲገቡ አደረገ፡፡",
      "14": "ቀኑን ሁሉ ሕዝቡ በእኔ ላይ ይስቃሉ፤ እኔ ለእነርሱ ሁሉ መቀለጃ ሆኛለሁ፡፡",
      "15": "መራራ የሆነ ፈሳሽ በጉሮሮዬ እንዲወርድ አደረገ፤ እንደ ሬት በመረረ ምግብና መጠጥም አጠገበኝ፡፡",
      "16": "ወደ መሬት ጥሎ ረገጠኝ፤ ጥርሶቼንም በድንጋይ ሰባበረ፡፡",
      "17": "የጤንነትን የሰላምና የደስታን ትርጉም ረሳሁ፤",
      "18": "በያህቬህ(יהוה) ላይ ያለኝ ተስፋ ስለተቆረጠ፥ ከእንግዲህ ወዲህ ብዙ ጊዜ የምኖር አይደለሁም፡፡",
      "19": "ሥቃዬንና አገር የሌለኝ ከርታታ መሆኔን ማሰብ ራሱ መራራ መርዝ ይንብኛል፡፡",
      "20": "ስለዚህም ሁኔታ ሁልጊዜ ሳስብ መንፈሴ ይጨነቃል፤",
      "21": "ሆኖም ይህን አንድ ነገር በማስብበት ጊዜ ተስፋዬ ተመልሶ ይመጣል፤",
      "22": "ይኸውም ሳንጠፋ የቀረነው ዘላለማዊ በሆነው በያህቬህ(יהוה) ፍቅርና ከምሕረቱም ብዛት የተነሣ ነው፡፡",
      "23": "የንጋት ጸሐይ በየዕለቱ እንደምትወጣ ፍቅሩና ምሕረቱ ሁልጊዜ አዲስ፥ ታማኝነቱም ታላቅ ነው፡፡",
      "24": "የእኔ አለኝታ ያህቬህ(יהוה) ስለሆነ እርሱን ብቻ ተስፋ አደርጋለሁ፡፡",
      "25": "ያህቬህ(יהוה) ለሚፈልጉትና በእርሱ ተስፋ ለሚያደርጉ ሁሉ ቸር ነው፤",
      "26": "ስለዚህ ለእኛ የሚበጀን የእርሱን አዳኝነት በትዕግሥት መጠበቅ ብቻ ነው፡፡",
      "27": "ይህንንም ትዕግሥት ከወጣትነታችን ጊዜ ጀምሮ መለማመድ ይገባናል፡፡",
      "28": "ከባድ መከራ በሚደርስብን ጊዜ በትዕፍሥት ጸጥ ብለን ለብቻችን መቀመጥ ይገባናል፡፡",
      "29": "ተስፋ ሊኖረን ስለሚችል ራሳችንን ዝቅ አድርገን እናስገዛ፡፡",
      "30": "ብንደበደብም ብንሰደብም፥ ሁሉንም በትዕግሥት እንቀበል፡፡",
      "31": "ያህቬህ(יהוה) መሐሪ ስለሆነ ለዘላለሙ አይተወንም፡፡",
      "32": "ለጊዜው ሐዘን ቢያመጣብንም፥ በመጨረሻ ይምረናል፤ ለእኛም ያለው ፍቅር እውነተኛና ብርቱ ነው፡፡",
      "33": "እርሱ እኮ በእኛ ላይ ሐዘንና ሥቃይ በማምጣት የሚደሰት አይደለህም፡፡",
      "34": "በእስር ቤት ሳለን መንፈሳችን እንዴት እንደተሰበረ ያህቬህ(יהוה) ራሱ ያውቃል፡፡",
      "35": "እርሱ የሰጠንን መብት እንደተነፈግንም ያውቃል፡፡",
      "36": "በአደባባይ ፍትሕ መጓደሉንም ያውቃል፡፡",
      "37": "ሁልጊዜ ተፈጻሚነት ማግኘት የሚችል፥ ያህቬህ(יהוה) የፈቀደው ነገር ብቻ ነው፤",
      "38": "ምክንያቱም መልካምም ሆነ ክፉ፥ ሁሉ ነገር የሚፈጸመው በእርሱ ትእዛዝ ነው፡፡",
      "39": "ታዲያ እርሱ በኃጢአታችን ምክንያት በቀጣን ጊዜ የምናጉረመርመው ስለምንድን ነው?",
      "40": "እንግዲያውስ ምንገዳችንን መርምረን እንፈትን፤ ወደ አምላካችንም እንመለስ፡፡",
      "41": "ልባችንን ከፍተንና እጆቻችንን ዘርግተን በሰማይ ወደሚኖር ያህቬህ(יהוה) እንዲህ ብለን እንጸልይ፥",
      "42": "“አምላክ ሆይ! ኃጢአትና ዐመፅ ሠርተናል፤ አንተም ይቅር አላልከንም፡፡",
      "43": "“አንተ እኛን በማሳደድ ገደልከን ምሕረትህም በቁጣህ ውስጥ ተሰወረ፡፡",
      "44": "ቁጣህም እንደ ከባድ ደመና ተጋርዶ ጸሎታችን ወደ አንተ እንዳይደርስ ከለከለ፡፡",
      "45": "በዓለም ሕዝብ ፊት እንደ ቤት ጥራጊ ቆሻሻ አደረግኸን፡፡",
      "46": "“ጠላቶቻችን እኛን በመስደብ መዘባበቻ አደረጉን፤",
      "47": "መቅሠፍትና ጥፋት ስለደረሰብን፥ በአደጋና በፍርሃት ተከብበን እንኖራለን፡፡",
      "48": "ከሕዝቤ ጥፋት የተነሣ የዐይኖቼ እንባ እንደ ወንዝ ውሃ ይጎርፋል፡፡",
      "49": "“እንባዬ እንደማያቋርጥ የውሃ ምንጭ ይፈስሳል፤",
      "50": "ያህቬህ(יהוה) ከላይ ከሰማይ ሆኖ እስኪመለከተንና እስኪያየን ድረስ ከመፍሰስ አይገታም፡፡",
      "51": "በከተማይቱ ሴቶች ላይ የደረሰባቸውን ውርደት ሁሉ ባየሁ ጊዜ ልቤ አዘነ፡፡",
      "52": "“ያለ ምክንያት የሚጠሉኝ ጠላቶቼ እንደ ወፍ አጠመዱኝ፡፡",
      "53": "ከነሕይወቴ ጉድጓድ ውስጥ ወርውረው የጉድጓዱን አፍ በድንጋይ ዘጉብኝ፡፡",
      "54": "ውሃ በአናቴ ላይ ሞልቶ ሲፈስስ የምሞትበት ጊዜ የተቃረበ መሰለኝ፡፡",
      "55": "“ያህቬህ(יהוה) ሆይ! በጥልቅ ጉድጓድ ውስጥ ሆኜ ወደ አንተ ጮኽሁ፤",
      "56": "ጩኸቴን እንድታዳምጥ በለመንኩህም ጊዜ ሰማኸኝ፡፡",
      "57": "ከቶ መፍራት እንደማይገባኝም በመግለጥ የልመናዬን መልስ ሰጠኸኝ፡፡",
      "58": "“ያህቬህ(יהוה) ሆይ! እኔን ለመታደግ መጥተህ ሕይወቴን አዳንህ፤",
      "59": "በእኔ ላይ የደረሰውን በደል ሁሉ ስለምታውቅ ፍረድልኝ፡፡",
      "60": "ጠላቶቼ ምን ያህል እንደሚጠሉኝና በእኔ ላይ ያቀዱትንም ሤራ ታውቃለህ፡፡",
      "61": "“ያህቬህ(יהוה) ሆይ! በእኔ ላይ የሰነዘሩትን ስድባቸውን ሰምተሃል፤ ያቀዱትንም ሤራ አውቀሃል፡፡",
      "62": "ቀኑን ሁሉ የሚያዩትና ተንኮል የሚያውጠነጥኑት እኔን ለማጥፋት ነው፡፡",
      "63": "ከማለዳ እስከ ምሽት በዘፈን ያፌዙብኛል፤",
      "64": "“አምላክ ሆይ! ስለ ፈጸሙት በደል ቅጣቸው፡፡",
      "65": "እርግማንህ በእነርሱ ላይ ይሁን፤ በተስፋ መቁረጥ የተሞሉ አድርጋቸው፡፡",
      "66": "በቁጣህ አድነህ ያዛቸው፤ ከምድርም ላይ አስወግዳቸው፡፡”"
    },
    "Chapter 4": {
      "1": "የሚያብረቀርቅ ወርቃችን ውበቱን አጥቶ ደበዘዘ፤ ቤተ መቅደስ የታነጸባቸው ድንጋዮች በየመንገዱ ተበታተኑ፡፡",
      "2": "የጽዮን ወጣቶች ከወርቅ ይልቅ የከበሩ ነበሩ፤ አሁን ግን እንደ መናኛ የሸክላ ዕቃ ሆነዋል፡፡",
      "3": "እናት ተኩላ ግልገሎችዋን አጥብታ ታሳድጋለች፤ ሕዝቤ ግን በጫጩቶችዋ እንደምትጨክን ሰጎን ሆነዋል፡፡",
      "4": "ሕፃናታቸውን በረሀብና በጥም እንዲሞቱ አደረጉ፤ ልጆቻቸው ምግብ ይለምናሉ፥ ነገር ግን የሚሰጣቸው የለም፡፡",
      "5": "የጣመ፥ የላመ መልካም ምግብ ይመገቡ የነበሩ ሕዝብ በየመንገዱ በረሀብ በመሞት ላይ ናቸው፤ በቅምጥልነት ያድጉ የነበሩ የወደቀ ምግብ ለማግኘት ጉድፍ ይጭራሉ፡፡",
      "6": "ሕዝቤ፥ ድንገት በያህቬህ(יהוה) እጅ ውድቀት በደረሰባት በሰዶም ከሚኖሩት ሕዝብ ይበልጥ ቅጣት ደረሰባቸው፡፡",
      "7": "ልዑላን መሳፍንቶቻቸውን ርኩሰት ይማይገኝባቸው፥ ከበረዶና ከወተት ይልቅ የነጡ ነበሩ፤ እንዲሁም ብርቱዎች፥ ጠንካራዎችና ጤናማዎች ነበሩ፡፡",
      "8": "አሁን ግን ፊታቸው እንደ ጥላሸት ስለጠቆረ በየመንገዱ ወድቀው ሲገኙ የሚያውቃቸው የለም፤ እንደ እንጨት የደረቀ ቆዳቸው በአጥንታቸው ላይ ጠጣብቆአል፡፡",
      "9": "ሕይወታቸውን የሚያቆዩበት ምግብ አጥተው በረሀብ ቀስ በቀስ ወደ ሞት ከሚያዘግሙትና ዘግይተውም ከሚሞቱት ይልቅ፥ በጦርነት የሞቱት የተሸሉ ሆነዋል፡፡",
      "10": "በሕዝቤ ላይ የመጣው መቅሠፍት፥ ብርቱ ድንጋጤን አስከተለ፤ ርኅራኄ የነበራቸው ሴቶች የገዛ ልጆቻቸውን ቀቅለው ለመብላት ጨከኑ፡፡",
      "11": "ያህቬህ(יהוה) የጽኑ ቁጣውን ኀይል በስፋት ገለጠ፤ የጽዮንንም መሠረት የሚበላ እሳት አቀጣጠለ፡፡",
      "12": "በየትም ስፍራ የባዕዳን ሕዝብ መሪዎችም እንኳ ሳይቀሩ ምንም ዐይነት ቀራሪ በኢየሩሳም የቅጽር በሮች ይገባል ብለው አላመኑም ነበር፡፡",
      "13": "ነገር ግን ነቢያትዋ ኃጢአት በመሥራታቸውና ካህናትዋም ንጹሓን ሰዎችን በመግደላቸው ምክንያት ይህ ሊሆን ቻለ፡፡",
      "14": "መሪዎችዋ እንደታሰሩ ሰዎች በየመንገዱ ይዞራሉ፤ በደም የተነከሩ ስለሆኑም ሰው ሁሉ ለመንካት ይጸየፋቸዋል፡፡",
      "15": "ስለዚህም ሕዝቡ “ወዲያ ሂዱ! ስለ ረከሳችሁም አትንኩን!” እያሉ ይጮኹባቸዋል፡፡ ከዚህም የተነሣ ከሕዝብ ወደ ሕዝብ ይሄዳሉ፤ ተቀባይ ግን አያገኙም፡፡",
      "16": "ያህቬህ(יהוה) ራሱ የበተናቸው ስለሆነ ከእንግዲህ ወዲህ ስለ እነርሱ አያስብም፤ እርሱ ስለ ካህናቶቻችንም ሆነ መሪዎቻችን ክብካቤ ለማድረግ ማሰቡን ትቶአል፡፡",
      "17": "ምንም ዐይነት ዕርዳታ ሊደርስልን የማይችል መሆኑን እስክንገነዘብ ድረስ ተመለከትን፤ ምንም ነገር ሊሰጥ ከማይችል ሕዝብ ዕርዳታ ይገኛል ብለን ጠብቀን ነበር፡፡",
      "18": "ጠላትም በየመንገዱ መዘዋወር እንዳንችል በዐይነ ቁራኛ ይጠባበቀን ነበር፤ ዘመናችን አልቆአል፤ ፍጻሜውም ደርሶአል፡፡",
      "19": "ከሰማይ በርሮ ከሚወርድ ንስር ይልቅ በመፍጠን አሳደዱን፤ በየኮረብታው ተከታትለው አደኑን፤ በበረሓም ሸምቀውተጠባቁን፡፡",
      "20": "ከወራሪ እጅ ይጠብቀናል ብለን የተማመንንበትንና በእርሱ ጥላ ሥር ሆነን በሕይወት እንኖር ዘንድ ያህቬህ(יהוה) የመረጠልንን ንጉሥ ማረኩ፤",
      "21": "የኤዶምና የዑድ ሕዝብ ሆይ! እነሆ ሳቁ፤ የቻላችሁትንም ያህል ደስ ይበላችሁ፤ ይሁን እንጂ የእናንተም መቅሠፍት ተራውን ጠብቆ በመምጣት ላይ ነው፤ እናንተም እርቃናችሁ ተጋልጦ በሐፍረት ትንገዳገዳላችሁ፡፡",
      "22": "ጽዮን የኃጢአትዋን ብድራት ከፍላለች፤ ያህቬህ(יהוה) ከእንግዲህ ወዲህ በስደት አያኖረንም፤ ኤዶም ሆይ! አንቺን ግን ያህቬህ(יהוה) ይቀጣሻል፤ የኃጢአት ሥራሽንም ያጋልጣል፡፡"
    },
    "Chapter 5": {
      "1": "ጌታ ሆይ! በእኛ ላይ የደረሰብንን ሁሉ አስብ፤ ተመልከተን፤ ውርደታችንንም እይ፡፡",
      "2": "ሀብታችን በባዕዳን እጅ ነው፤ ቤታችን ሁሉ የባዕዳን መኖሪያ ሆነዋል፤",
      "3": "አባቶቻችን በጠላት እጅ ተገደሉ፤ ስለዚህም እነሆ እናቶቻችን ባል አልባ ሆነው ቀርተዋል፡፡",
      "4": "ለምንጠጣው ውሃ ዋጋ እንከፍልበታለን፤ የማገዶ እንጨት እንኳ በዋጋ መግዛት አለብን፡፡",
      "5": "እንደ አህዮችና እንደ ግመሎች በመነዳት እጅግ ደክመናል፤ ነገር ግን እንድናርፍ አይፈቀድልንም፡፡",
      "6": "ሕይወታችንን ለማቆየት የሚያስችል ምግብ ለማግኘት እስከ ግብጽና እስከ አሦር ድረስ ልመና ሄድን፡፡",
      "7": "አባቶቻችን ኃጢአት ሠርተው አለፉ፤ እኛ ግን በእነርሱ ኃጢአት እንሠቃያለን፡፡",
      "8": "ከባሪያዎች ያልተሻሉ ሰዎች ይገዙናል፤ ከኀይላቸው ሊያድነን የሚችል የለም፡፡",
      "9": "ነፍሰ ገዳዮች በየገጠሩ ይዞራሉ፤ ምግብ በምንፈልግበት ጊዜ ሕይወታችንን ለአደጋ አሳልፈን እንሰጣለን፡፡",
      "10": "የረሀቡ ጽናት ቆዳችን እንደ ብረት ምድጃ እስኪግል ድረስ ትኩሳት ለቀቀብን፡፡",
      "11": "ሚስቶቻችን በጽዮን ላይ ተደፈሩ፤ በይሁዳ መንደሮች ሁሉ ልጃገረዶቻችን ተዋረዱ፡፡",
      "12": "መሪዎቻችን ተወስደው ተሰቀሉ፤ የሽማግሌዎቻችን ክብር ተዋረደ፡፡",
      "13": "ወጣቶቻችን እንደ ባሪያዎች እህል ይፈጩ ዘንድ ተገደዱ፤ ሕፃናት ልጆች ከአቅማቸው በላይ የሆነ እንጨት በመሸከም ተንገዳገዱ፤",
      "14": "ሽማግሌዎች ሰዎች በከተማው ቅጽር በር ሸንጎ መቀመጥ አይፈቀድላቸውም፤ ወጣቶች የዘፈን ድምፅ አያሰሙም፡፡",
      "15": "ደስታ ከለሕይወታቸው ጠፍቶአል፤ በጭፍራችን ቦታ ሐዘን ተተክቶአል፡፡",
      "16": "ከምንመካበት ነገር ሁሉ ምንም የተረፈን ነገር የለም፤ ኃጢአት ስለሠራን ተፈርዶብናል፡፡",
      "17": "ይ ሁሉ ነገር ስለደረሰብን ልባችን ታማሚ ሆኖአል፤ ዐይናችን ዘወትር በእንባ ስለተሸፈነ ማየት ተስኖታል፡፡",
      "18": "ምክንያቱም የጽዮን ተራራ ብቻዋን የቀረች ምድረ በዳ ሆናለች፡፡ ቀበሮዎችም በፍርስራሽዋ ላይ ይፈነጫሉ፡፡",
      "19": "ነገር ግን ያህቬህ(יהוה) ሆይ! የዘላለም ንጉሥ ስለሆንህ፥ እስከ ዘመን ፍጻሜ ትገዛለህ፡፡",
      "20": "ታዲያ ለረዥም ጊዜ ይህን ያህል ስለምን ተውከን? ከቶ እንደገና ታስታውሰናለህን?",
      "21": "ጌታ ሆይ! መልሰን፤ ወደ አንተም አቅርበን፤ የጥንት ክብራችንንም መልሰህ አድስልን፤",
      "22": "ወይስ አስከ መጨረሻ ለዘላለሙ ጥለኸናልን? ለቁጣህስ ገደብ የለውምን?"
    }
  }
}
