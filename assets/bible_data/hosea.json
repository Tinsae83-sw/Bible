{
  "hosea": {
    "Chapter 1": {
      "1": "የወልደዚአቅያስ፥ ኢዮአታም፥ አካዝና ሕዝቅያስ በይሁዳ ተከታትለው በነገሡባቸው ዘመናት፤ እንዲሁም የዮአስ ልጅ ኢዮርብዓም የእስራኤል ንጉሥ በነበረበት ዘመን፥ እግዚአብሔር ለብኤር ልጅ ለሆሴዕ የገለጠለት የትንቢት ቃል ጥህ ነው፡፡",
      "2": "እግዚአብሔር በሆሴዕ አማካይነት ለእስራኤል ሕዝብ ቃሉን ማስተላለፍ ሲጀምር ሆሴዕን እንዲህ አለው፥ “ሕዝቤ ከእኔ ተለይቶ አስጸያፊ የሆነ የዝሙት ሥራ በመሥራት ላይ ይገኛል፤ እንግዲህ አንተም ሂድና ዘማዊት ሴት አግባ፤ እንደ እርስዋ ሴሰኞች የሆኑ ልጆችንም ከእርስዋ ውለድ፡፡”",
      "3": "ስለዚህ ሆሴዕ ሄዶ የዲብላይምን ልጅ ጎሜርን አገባ፤ እርስዋም ፀንሳ ወንድ ልጅ ወለደችለት፡፡",
      "4": "ከዚህ በኋላ እግዚአብሔር ሆሴዕን እንዲህ አለው፥ “ዬሁና ዝርያዎቹ በኢይዝራኤል በገደሉአቸው ሰዎች ምክንያት የዬሁን ቤተሰብ የምቀጣበት ጊዜ ሩቅ አይደለም፤ የእስራኤልም መንግሥት እንዲያከትም አደርጋለሁ፤ በዚያን ጊዜ በኢይዝራኤል ሸለቆ የእስራኤልን ጦር እደመስሳለሁ፤ ስለዚህ የልጅህን ስም ‘ኢይዝራኤል’ ብለህ ጥራው፡፡”",
      "5": "በዚያን ጊዜ በኢይዝራኤል ሸለቆ የእስራኤልን ጦር እደመስሳለሁ፤",
      "6": "ጎሜር ዳግመኛ ፀንሳ ሴት ልጅ ወለደች፤ እግዚአብሔርም ሆሴዕን እንዲህ አለው፥ “ለእስራኤል ሕዝብ ከእንግዲህ ወዲህ ፍቅር አላሳያቸውም፤ ይቅርታም አላደርግላቸውም፤ ስለዚህ የልጅህን ስም ‘ሎሩሐማ’ ብለህ ጥራት፡፡",
      "7": "ለይሁዳ ሕዝቦች ግን ፍቅር አሳያቸዋለሁ፤ እኔ አምላካቸው የሆንሁ እግዚአብሔር አድናቸዋለሁ፤ የማድናቸውም በጦርነት ኀይል አይደለም፤ በሰይፍ፥ በቀስትና በፍላጻ ወይም በፈረስና በፈረሰኛ አይደለም፡፡”",
      "8": "ጎሜር ሴት ልጅዋን ጡት ካስጣለች በኋላ እንደገና ፀንሳ ወንድ ልጅ ወለደች፡፡",
      "9": "እግዚአብሔርም ሆሴዕን “ከእንግዲህ ወዲህ የእስራኤል ሕዝብ ወገኖቼ አይደሉም፤ እኔም የእርሱ አምላክ አይደለሁም፤ ስለዚህ የልጅህን ስም ‘ሎዓሚ’ ብለህ ጥራው አለው፡፡”",
      "10": "የእስራኤል ሕዝብ ብዛት ሊቆጠር ወይም ሊለካ እንደማይቻል የባሕር አሸዋ ይሆናል፤ ምንም እንኳ አሁን እግዚአብሔር “ሕዝቤ አይደላችሁም” ቢላቸውም፥ በዚሁ ስፍራ “የሕያው እግዚአብሔር ልጆች” ተብለው የሚጠሩበት ጊዜ ይመጣል፤",
      "11": "በዚያን ጊዜ የይሁዳና የእስራኤል ሕዝብ አንድ ይሆናሉ፤ ሁለቱንም የሚያስተዳድር አንድ መሪ ይመርጣሉ፤ እንደገናም በገዛ ምድራቸው ላይ በዕድገትና በብልጽግና ይኖራሉ፤ የኢይዝራኤልም ቀን ታላቅ ይሆናል፡፡"
    },
    "Chapter 2": {
      "1": "ስለዚህ ወንድሞቻችሁ የሆኑትን እስራኤላውያን “የያህቬህ(יהוה) ሕዝብ” እኅቶቻችሁንም “የያህቬህ(יהוה) ወዳጆች” ብላችሁ ጥሩአቸው፡፡",
      "2": "ልጆቼ ሆይ! ምንም እንኳ እናታችሁ ከእንግዲህ ወዲህ ሚስቴ ባትሆንም እኔም የእርስዋ ባል ባልሆንም “እባክሽ ማመንዘርሽንና መሴሰንሽን ተይ” ብላችሁ ምከሩአት፡፡",
      "3": "ባትመለስ ግን እንደተወለደችበት ቀን እርቃንዋን አስቀራታለሁ፤ እንደ ደረቀ ባዶ ምድር አደርጋታለሁ፤ በውሃ ጥማትም ትሞታለች፡፡",
      "4": "ሐፍረተቢስ ከሆነች ዘማዊት ሴት የተወለዱ ስለሆኑ ለልጆችዋም አልራራላቸውም፡፡",
      "5": "እርስዋ ራስዋ “ወደ ውሽሞቼ እሄዳለሁ፤ እነርሱ ምግብና ውሃ ከሱፍና ከቀጭን ሐር የተሠራ ልብስ፥ የወይራ ዘይትና የወይን ጠጅ ይሰጡኛል” ብላለች፡፡",
      "6": "ስለዚህ መንገድዋን በእሾኽ እዘጋዋለሁ፤ መውጫ በር እንዳታገኝም ዙሪያውን በግንብ አጥራለሁ፡፡",
      "7": "ውሽሞችዋን ለማግኘት ትሮጣለች፤ ነገር ግን ልትደርስባቸው አትችልም፤ በብርቱ ትፈልጋቸዋለች፤ ነገር ግን አታገኛቸውም፤ ከዚህ በኋላ “ከአሁኑ ኑሮዬ ይልቅ የድሮው ይሻለኛል፤ ስለዚህ ወደ ቀድሞው ባሌ እሄዳለሁ” ትላለች፡፡",
      "8": "እርስዋ እህልን፥ የወይን ጠጅን፥ የወይራ ዘይትን የሰጠኋት፥ እንዲሁም ባዓል ተብሎ ለሚጠራው ጣዖት የምትሠዋውን ብርና ወርቅ ያበዛሁላት፥ እኔ እንደሆንሁ ከቶ አልተገነዘበችም፡፡",
      "9": "ስለዚህ በመከር ጊዜ የሰጠኋትን እህልና የወይን ጠጅ መልሼ እወስድባታለሁ፤ እንድትለብሰው የሰጠኋትን ከሱፍና ከቀጭን ሐር የተሠራ ልብስ እገፋታለሁ፡፡",
      "10": "በውሽሞችዋም ፊት እርቃንዋን አስቀራታለሁ፤ ከእጄም የሚያድናት የለም፡፡",
      "11": "የምትደሰትባቸውን በዓላትዋን ሁሉ ሰንበትዋን፥ ዓመታዊና ወርኀዊ በዓላትዋን እሽራለሁ፤ ሃይማኖታዊ ስብሰባዋንም እንዳታከብር አደርጋታለሁ፡፡",
      "12": "ውሽሞችዋን በማገልገል ያገኘቻቸውን የወይን ተክሎችና የበለስ ዛፎች እነቃቅላለሁ፤ የወይንና የፍራፍሬ እርሻዎችዋን ወደ ምድረ በዳ እለውጣለሁ፤ የአራዊት መፈንጫም አደርገዋለሁ፡፡",
      "13": "ባዓል ለሚባለው ጣዖት ለማጠንና ጌጣጌጥዋን አድርጋ ፊትዋን በመከተል እኔን በመተዋ እቀጣታለሁ፤ ይላል ያህቬህ(יהוה)፡፡",
      "14": "ስለዚህ እንደገና ወደ በረሓ እወስዳታለሁ፤ እዚያም በፍቅር ቃል አባብዬ እማርካታለሁ፡፡",
      "15": "የቀድሞውን የወይን አትክልት እመልስላታለሁ፤ የመከራንም ሸለቆ የተስፋ በር እንዲሆናት አደርጋለሁ፤ እዚያም ከግብጽ ስትወጣ በወጣትነትዋ ወራት በነበራት ሁኔታ እኔ እንደምወድዳት ትወደኛለች፡፡",
      "16": "እንደገናም “ባሌ” ብላ ትጠራኛለች እንጂ ከእንግዲህ ወዲህ “ባዓል” ብላ በጣዖትዋ ስም አትጠራኝም፡፡",
      "17": "ዳግመኛም የባዓልን ስም እንድትጠራ አልፈቅድላትም፡፡",
      "18": "በዚያን ጊዜ ሕዝቦቼን እንዳይተናኮሉ ከአራዊትና ከወፎች ጋር ቃል ኪዳን እገባለሁ፤ እንዲሁም የጦር መሣሪያዎችን ሁሉ ከምድር ገጽ አስወግዳለሁ፤ ሰይፍም ሆነ ቀስት ከቶ አይገኝም፤ ሕዝቦቼንም በሰላምና በጸጥታ እንዲኖሩ አደርጋቸዋለሁ፡፡",
      "19": "እስራኤል ሆይ! እኔ ሚስቴ አደርግሻለሁ፤ ቅንና ታማኝ እሆንልሻለሁ፤ የማያቋርጥ ፍቅርና ምሕረት አሳይሻለሁ፤ ለዘላለም የእኔ ሚስት እንድትሆኚ አደርግሻለሁ፡፡",
      "20": "ቃል ኪዳኔን በመጠበቅ ሚስቴ አደርግሻለሁ፤ አንቺም እኔ ያህቬህ(יהוה) እንደሆንሁ ታውቂያለሽ፡፡",
      "21": "በዚያን ጊዜ የሕዝቤን የእስራኤልን ጸሎት እሰማለሁ፤ ዝናም በምድር ላይ እንዲዘንም አደርጋለሁ፤",
      "22": "ምድሪቱም እህል፥ ወይንና የወይራ ዘይት ታስገኛለች፡፡",
      "23": "ሕዝቤን በምድሪቱ ላይ አሰማርቼ አጸናቸዋለሁ፤ እንዲበለጸጉም አደርጋቸዋለሁ፤ “አለምሕረት የተጠላችሁ ናችሁ” የተባሉትን መልሼ እወዳቸዋለሁ፤ “ሕዝቤ አይደላችሁም” የተባሉትንም “ሕዝቤ ናችሁ” እላቸዋለሁ፤ እነርሱም “አንተ አምላካችን ነህ” ይሉኛል፡፡"
    },
    "Chapter 3": {
      "1": "ያህቬህ(יהוה) እንግዲህ አለኝ፥ “ሂድ ከውሽማዋ ጋር በማመንዘር ላይ የምትገኘውን ያችን የቀድሞዋን ሚስትህን እንደገና ፍቅር አሳያት፤ የእስራኤል ሕዝብ ወደ ሌሎች አማልክት ዘወር ቢሉም፥ የዘቢብ መሥዋዕት ለጣዖቶች ለማቅረብ ቢፈልጉም እኔ አሁንም እንደምወዳቸው፥ አንተም ውደዳት፡፡”",
      "2": "ስለዚህ በዐሥራ አምስት ብርና በመቶ ኀምሳ ኪሎ ገብስ ገዛኋት፤",
      "3": "እንዲህም ብዬ መከርኋት፥ “ሴሰኛነትሽንና ከሌሎች ጋር ማመንዘርሽን ትተሽ ከእኔ ጋር ለብዙ ቀናት በንጽሕና ኑሪ፤ እኔም በታማኝነት ከአንቺ ጋር እኖራለሁ፡፡”",
      "4": "በዚሁ ዐይነት የእስራኤል ሕዝብ ያለ ንጉሥ ወይም መሪ፥ ያለ መዕዋዕት ወይም ያለ ሐውልት፥ ያለ ልብሰ ተክህኖ፥ ያለ መተንበያ ምስል ለብዙ ዘመን ይኖራሉ፤",
      "5": "ከዚህ ጊዜ በኋላ የእስራኤል ሕዝብ በንስሓ ይመለሳሉ፤ አምላካቸውን ያህቬህ(יהוה)ንና ንግሣቸውን ዳዊትንም ይፈልጋሉ፤ በዚያን ጊዜ ያህቬህ(יהוה)ን ያከብራሉ፤ መልካም ስጦታውንም ይቀበላሉ፡፡"
    },
    "Chapter 4": {
      "1": "በዚህች ምድር በሚኖሩ ሰዎች ሁሉ ላይ ያህቬህ(יהוה) የሚያቀርበው ወቀሳ አለው፤ ስለዚህ እስራኤል ሆይ! እርሱ የሚልህን ሁሉ ስማ፥ “በምድሪቱ ላይ ታማኝነትና ፍቅር ያህቬህ(יהוה)ንም ማወቅ ጠፍቶአል፡፡",
      "2": "በመሐላ የገቡትን ቃል ኪዳን አፍርሰው ይዋሻሉ፤ ይገድላሉ፤ ይሰርቃሉ፤ ያመነዝራሉም፤ ግፍና ግድያ እየበዛ ሄዶአል፡፡",
      "3": "በዚህም ምክኒያት በምድሪቱ ላይ ድርቅ ይመጣል፤ በእርስዋ የሚኖሩ ሁሉ ይሞታሉ፤ እንስሳት አእዋፍና የባህር ዓሣዎች ሁሉ ያልቃሉ፡፡”",
      "4": "ያህቬህ(יהוה) እንዲህ ይላል፥ “እኔ ቅሬታዬን የምገልጠው በእናንተ በካህናት ላይ ስለሆነ፥ ሕዝቡን የሚከስስ ወይም የሚገሥጽ አይኑር፡፡",
      "5": "ቀንና ሌሊት ትደናበራላችሁ፤ ነቢያቱም እብደ እናንተ የሚደናበሩ ሆነዋል፤ ስለዚህ እናታችሁን እስራኤልን አጠፋታለሁ፡፡",
      "6": "ሕዝቤ ዕውቀት ከማጣት የተነሣ ጠፍቶአል፤ እናንተም እኔን ስለረሳችሁኝ፥ እኔም ካህናት ሆናችሁ እንድታገለግሉኝ አልፈልጋችሁም፤ ትእዛዛቴንም ስላቃለላችሁና ስለረሳችሁ፥ ልጆቻችሁ በእኔ ዘንድ የተረሱ ይሆናሉ፡፡",
      "7": "“እናንተ ካህናት ቁጥራችሁ በበዛ መጠን፥ በደላችሁም በፊቴ እየበዛ ሄዶአል፤ ስለዚህ ክብራችሁን ገፍፌ አዋርዳችኋለሁ፡፡",
      "8": "የሕዝቤ ኃጢአት ለእናንተ መበልጸጊያ በመሆኑ፥ ሕዝቡ ኃጢአትን አብዝተው እንዲሠሩ ትፈልጋላችሁ፡፡",
      "9": "እናንተ ካህናት እንደ ሕዝቡ ሆናችኋል፤ ስለዚህ በሕዝቡ ላይ የሚደርሰው ቅጣት በእናንተም በካህናት ላይ ይደርሳል፤ የክፉ ሥራችሁም ዋጋ ትከፍላላችሁ፡፡",
      "10": "ሌሎች አማልክትን ለመከተል ያህቬህ(יהוה)ን ስለተዋችሁ ትበላላችሁ አትጠግቡም፤ ታመነዝራላችሁ ልጆችን አትወልዱም፡፡”",
      "11": "ያህቬህ(יהוה) እንዲህ ይላል፥ “የቆየና አዲስ የወይን ጠጅ የሕዝቤን አእምሮ አጥፍቶአል፤",
      "12": "ስለዚህ ከእንጨት የተሠራውን ጣዖት ምክር ይጠይቁታል፤ የጥንቆላ ዘንጋቸውም ለጥያቄአቸው መልስ የሚሰጥ ይመስላቸዋል፤ በዝሙት መንፈስም ተመርተው ከያህቬህ(יהוה) ርቀዋል፡፡",
      "13": "በየተራራው ላይ መሥዋዕት ያቀርባሉ፤ በየኮረብታው ላይ ዕጣን ያጤሳሉ፤ ታላቅ በሆኑና ቅርንጫፋቸው በተንሰራፋ ጥላማ ዛፎች ሥር ይህንኑ ዐይነት መሥዋዕት ያቀርባሉ፤ በዚህ ምክንያት ሴቶች ልጆቻችሁ ዝሙተኞች ይሆናሉ፡፡ ምራቶቻችሁም ያመነዝራሉ፤",
      "14": "ይሁን እንጂ ሴቶች ልጆቻችሁ ዝሙተኞች፤ ምራቶቻችሁም አመንዝራዎች ስለሆኑ አልቀጣቸውም፤ ምክንያቱም እናንተ ወንዶች ራሳችሁ በቤተ መቅደስ የሚሴስኑ ሴቶችን ተከትላችሁ ከእነርሱ ጋር ባዕድ አምልኮ ትፈጽማላችሁ፤ ስለዚህ ማስተዋል የጎደለው ሕዝብ ይጠፋል፡፡",
      "15": "“እናንተ የእስራኤል ሕዝብ ለእኔ ታማኞች ባትሆኑም፥ የይሁዳ ሕዝብ በዚሁ ዐይነት በደለኞች መሆን አይገባቸውም፤ ስለዚህ እኔን ለማምለክ ወደ ጌልገላ ወደም ወደ ቤትአዌን አትሂዱ፤ ‘ሕያው ያህቬህ(יהוה)ን’ ብላችሁም በስሜ አትማሉ፡፡",
      "16": "የእስራኤል ሕዝብ እንደ እልኸኛ ጊደር እምቢተኞች ሆነዋል፤ ታዲያ ያህቬህ(יהוה) እነርሱን እንደ በግ ጥቦቶች በመልካም መስክ እንዴት ሊያሠማራቸው ይችላል?",
      "17": "የእስራኤል ሕዝብ ከጣዖት አምልኮ ጋር ስለተጣመሩ ተዉአቸው የፈለጉትን ያድርጉ፡፡",
      "18": "ብዙ የወይን ጠጅ ከጠጡ በኋላ የዝሙት ሥራቸውን ይቀጥላሉ፤ አለቆቻቸውም አሳፋሪ ነገሮችን ማድረግ አጥብቀው ይወድዳሉ፡፡",
      "19": "በዚህም ክፋታቸው በነፋስ ተጠርገው የሚወስዱትን ያህል ርቀው ይሄዳሉ፤ ለጣዖት በመሠዋታቸውም ያፍራሉ፡፡"
    },
    "Chapter 5": {
      "1": "“እናንተ ካህናት ይህን ስሙ! እናንተም የእስራኤል ሕዝብ አስተውሉ! እናንተም ንጉሣውያን ቤተሰብ ይህ አድምጡ!",
      "2": "“እነሆ ፍርድ በእናንተ ላይ መጥቶአል፤ ምክንያቱም በምጽጳ እንደ ወጥመድ፥ በታቦርም እንደተዘረጋ አሽክላ ሆናችኋል፡፡ ዐመፀኞች፥ የግድያ ሥራቸውን አስፋፍተዋል፤ ስለዚህ ሁሉንም እቀጣቸዋለሁ፡፡",
      "3": "“እኔ የእስራኤል ሁኔታ ዐውቃለሁ፤ ከእኔ መሰወር አይቻላትም፤ በጣዖት አምላኮ ስለረከሰች እኔን ለማምለክ የምትታመን ሆና አልተገኘችም፡፡”",
      "4": "የእስራኤል ሕዝብ የፈጸሙት በደል ወደ አምላካቸው እንዳይመለሱ አግዶአቸዋል፤ የጣዖት አምልኮ ፍቅር አንቆ ይዞአቸዋል፤ ከዚህም የተነሣ ያህቬህ(יהוה)ን ማወቅ ተስኖአቸዋል፡፡",
      "5": "የእስራኤል ሕዝብ ትምክሕት በራሳቸው ላይ ይመሰክርባቸዋል፤ ኃጢአታቸውም መሰናክል ሆኖ ይጥላቸዋል፤ የይሁዳም ሕዝብ ከእነርሱ ጋር ተሰናክለው ይወድቃሉ፡፡",
      "6": "ለያህቬህ(יהוה) መሥዋዕት አድርገው ለማቅረብ በጎቻቸውንና ከብቶቻቸውን ነድተው ይወስዳሉ፤ ነገር ግን ያህቬህ(יהוה) ስለተለያቸው አያገኙትም፡፡",
      "7": "በያህቬህ(יהוה) ዘንድ ታማኞች ሆነው ባለመገኘት በጣዖት አምልኮ ዲቃሎች የሆኑ ልጆችን ወልደዋል፤ ስለዚህ በዚህ ወር መባቻ እነርሱም ምድራቸውም አብረው ይጠፋሉ፡፡",
      "8": "ለጦርነት እንዲወጡ በገባዖን የመለከት፥ በራማም የጥሩንባ ድምፅ አሰሙ! በቤትኤስ “ይብንያም ነገድ ሆይ! ከአንተ ጋር ነን” እያላችሁ እሪ በሉ፡፡",
      "9": "የቅጣት ቀን በሚመጣበት ጊዜ እስራኤል ይደመሰሳል፤ ይህም በእስራኤል ላይ በእርግጥ እንደሚደርስ አስታውቃለሁ፡፡",
      "10": "ያህቬህ(יהוה) እንዲህ ይላል፥ “የይሁዳ መሪዎች የእስራኤልን ድንበር በማፍረሳቸው መዓቴን እንደ ጎርፍ ውሃ አወርድባቸዋለሁ፡፡",
      "11": "እስራኤል ምንም ነገር ሊሰጡት ወደማይችሉ መንግሥታት ዕርዳታ ላማግኘት ፊቱን ስላዞረ ሥቃይ ደርበታል፤ የራሱ ይዞታ የሆነውንም ምድር አጥቶአል፡፡",
      "12": "ስለዚህ እንደ ብል ሆኜ እስራኤልን፥ እንደ ነቀዝም ሆኜ ይሁዳን አጠፋሁ፡፡",
      "13": "“እስራኤል መታመሙን፥ ይሁዳም መቁሰሉን ባየ ጊዜ፥ እስራኤል ወደ አሦር ፊቱን መለሰ፤ ዕርዳታም ለማግኘት ወደ ታላቁ ንጉሥ መልእክተኛ ላከ፤ ነገር ግን እርሱ ሊያድናቸው ወደም ቁስላቸውን ሊፈውስ አልቻለም፡፡",
      "14": "ከዚህ የተነሣ እስራኤልን እንደ አንበሳ፥ ይሁዳንም እንደ ደቦል አንበሳ በመሆን ሰባብሬአቸው እሄዳለሁ፤ ነጥቄ እወስዳቸዋለሁ፤ ማንም ሊያድናቸው አይችልም፡፡",
      "15": "“የሠሩትን በደል ተገንዝበው ወደ እኔ እስከሚመለሱ ድረስ ከእነርሱ ፈጽሞ እርቃለሁ፤ በሠሩት በደል መከራ ሲበዛባቸው ምናልባት እኔን ይፈልጉ ይሆናል፡፡”"
    },
    "Chapter 6": {
      "1": "ሕዝቡ እንዲህ ይላል፥ “ኑ! ወደ ያህቬህ(יהוה) እንመለስ! እርሱ እንደሰበረን እርሱ ይፈውሰናል፤ እርሱ እንዳቆሰለን እርሱ ቁስላችንን ይጠግናል፤",
      "2": "ከሁለት ቀን በኋላ ያነቃናል፤ በሦስተኛው ቀን ያስነሣናል፤ በፊቱም በሕይወት እንኖራለን፡፡",
      "3": "ኑ! ያህቬህ(יהוה)ን ለማወቅ ብርቱ ጥረት እናድርግ፤ እርሱም እንደ ንጋት ብርሃንና ምድርን እንደሚያረካ የበልግ ዝናም በእርግጥ ወደ እኛ ይመጣል፡፡”",
      "4": "ያህቬህ(יהוה)ም እንዲህ ይላል፥ “የእስራኤልና የይሁዳ ሕዝብ ሆይ! ኧረ እናንተን ምን ባደርጋችሁ ይሻላል? እናንተ ለእኔ ያላችሁ ፍቅር እንደ ማለዳ ጉምና እንደ ጠዋት ጤዛ ፈጥኖ ይጠፋ፡፡",
      "5": "ስለዚህ በነቢያቴ አማካይነት ጠርቦ የሚቀርጸውንና ዐርዶ የሚገድለውን ቃሌን ላኩባቸው፤ ፍርዴም እንደ ብርሃን ብሩህ ይሆንላችኋል፡፡",
      "6": "ምክንያቱም እኔ ከመሥዋዕት ይልቅ ፍቅርን እወዳለሁ፤ ከሚቃጠል መሥዋዕት ይልቅ ያህቬህ(יהוה)ን ማወቅ እመርጣለሁ፡፡",
      "7": "“እነርሱ ግን አዳም እንዳደረገው ሁሉ ከእኔ ጋር የገቡትን ቃል ኪዳን አፈረሱ፤ አዳም በተባለ ቦታም በእኔ የማይታመኑ መሆናቸውን ገለጡ፡፡",
      "8": "ገለዓድ ክፉ ሰዎችና በደም የተበከሉ ነፍሰ ገዳዮች የሞሉባት ከተማ ሆናለች፤",
      "9": "ወንበዴዎች ሰውን ለመግደል እንደሚያደቡ የካህናቱም ቡድን እንዲሁ ያደርጋል፤ ወደ ሴኬም በሚወስደው መንገድ እንኳ እያደቡ ሰውን ይገድላሉ፤ አሳፋሪም የሆነ ወንጄል ይፈጽማሉ፡፡",
      "10": "እጅግ የሚያሠቅቅ ነገር በእስራኤል አይቻሁ፤ ይኸውም ሕዝቡ ጣዖትን በማምለክ ᥀ጅግ ረክሶአል፡፡",
      "11": "“እናንተ የይሁዳ ሕዝብ ሆይ! እናንተንም የምቀጣበት ቀን ወስኛለሁ፡፡"
    },
    "Chapter 7": {
      "1": "ሕዝቤን እስራኤልን ለመፈወስና እንደገናም እንዲበለጽጉ ለማድረግ በፈለግሁ ቁጥር፥ የእነርሱ ኃጢአትና በደል ጎልቶ ይታያል፤ እርስ በርሳቸው ሐሰት ይናገራሉ፤ ቤት እየሰበሩ ይሰርቃሉ፤ በቡድን በቡድን ሆነው በየመንገዱ ይዘርፋሉ፡፡",
      "2": "ነገር ግን እኔ ይህን ሁሉ ክፋታቸውን እንደምቆጣጠር ከቶ አይገነዘቡም፤ ከዚህ የተነሣ በገዛ ኃጢአታቸው ተከብበዋል፤ ክፉ ሥራቸው ሁሉ ከእኔ የተሰወረ አይደለም፡፡",
      "3": "ያህቬህ(יהוה) እንዲህ ይላል፥ “ሕዝቡ ተነኮልና ሤራ እየፈጸሙ ንጉሡንና መኳንንቱን ያሳስታሉ፤",
      "4": "ሁሉም እምነት የማይጣልባቸው ከሐዲዎች ናቸው፤ ጥላቻቸውም ዳቦ ጋጋሪ ሊጡ እስኪቦካለት እሳቱን እንደማይቆሰቁሰው ምድጃ የጋለ ነው፡፡",
      "5": "በንጉሣቸው ክብረ በዓል ቀን መኳንንቱ ብዙ የወይን ጠጅ በመጠጣት ሰክረው ታመሙ፤ ንጉሡም ሰክሮ ከሚያፌዙበት ሰዎች ጋር ተባባሪነቱን ለመግለጥ እጁን ዘረጋ፡፡",
      "6": "ሤራ ለመጎንጎን ልባቸው እንደ ምድጃ የጋለ ነው፤ ቁጣቸው ሌሊቱን ሙሉ ሲጤስ ያድራል፤ ሲነጋ ግን እንደሚነድ እሳት ይንበለበላል፡፡",
      "7": "ሁሉም በቁጣ እንደ ምድጃ ግለው ገዥዎቻቸውን ፈጁ፤ ነገሥታቶቻቸውንም በየተራ አጠፉ፤ ይህም ሁሉ ሲሆን ከእነርሱ አንድ እንኳ የእኔን ዕርዳታ የጠየቀ የለም፡፡"
    },
    "Chapter 8": {
      "1": "ያህቬህ(יהוה) እንዲህ ይላል፥ “የማስጠንቀቂያ መለከት ንፉ! ምክንያቱም ሕዝቤ ቃል ኪዳኔን ስላፈረሱና በሕጌ ላይም ስለ ዐመፁ ጠላት በያህቬህ(יהוה) ቤት ላይ እንደ ንስር አንዣብቦአል፤",
      "2": "እነርሱም ‘አምላችን ሆይ! እኛ ሕዝብህ አምላክነትህን እናውቃለን’ እያሉ ወደ እኔ ይጮኻሉ፤",
      "3": "ነገር ግን የእስራኤል ሕዝብ በጎ ነገርን ስለሰጡ ጠላት ያሳድዳቸዋል፡፡",
      "4": "ያለ እኔ ፈቃድ ነገሥታትን አነገሡ፤ እኔን ሳይጠይቁ መሳፍንትን መርጠው ሾሙ፤ ከብራቸውና ከወርቃቸው ለገዛ ራሳቸው መጥፊያ የሆኑትን ጣዖቶችን ሠሩ፡፡",
      "5": "የሰማርያ ሕዝብ ሆይ! በጥጃ ምስል የተሠራ ጣዖታችሁን ተጸይፌአለሁ፤ ቁጣዬ በእናንተ ላይ እንደ እሳት ይነዳል፤ ከበደል የማትነጹት እስከ መቼ ነው?",
      "6": "ይህ የጥጃ ጣዖት ለእስራኤል ምን ይጠቅመዋል? በአናጢ እጅ የተሠራ ስለሆነ አምላክ ሊሆን አይችልም፤ ስለዚህ በጥጃ ምስል የተሠራው የሰማርያ ጣዖት ተሰባብሮ ይወድቃል፡፡",
      "7": "እነርሱ ነፋስ ይዘራሉ፤ ዐውሎ ነፋስ ያጭዳሉ፤ ዛላ የሌለው የእህል ሰብልም ምግብ ሊሆን አይችልም፤ ፍሬ ቢኖረውም እንኳ የሚበሉት ባዕዳን በሆኑ ነበር፡፡",
      "8": "የእስራኤል ሕዝብ ከአሕዛብ ጋር በመደባለቅ ተውጠው ስለቀሩ እንደተሰበረ የሸክላ ዕቃ ዋጋቢስ ሆነዋል፤",
      "9": "ብቻውን እንደሚባዝን የሜዳ አህ እየተንከራተቱ ወደ አሦር ሄዱ፤ እንዲጠብቁአቸውም ዋጋ በመክፈል መንግሥታትን ተለማመጡ፤",
      "10": "መንግሥታትን ለመለማመጥ ዋጋ ቢከፍሉም በአንድነት ሰብስቤ እቀጣቸዋለሁ፤ የአሦር ንጉሥና መሳፍንቱ ጨቁነው ሲገዙአቸው ከሥቃያቸው ብዛት የተነሣ ወደ እኔ መጮኽ ይጀምራሉ፡፡",
      "11": "የእስራኤል ሕዝብ ብዙ መሠዊያዎችን ሠርተዋል፤ ነገር ግን እነዚያ መሠዊያዎች የኃጢአት መሥሪያ ቦታዎች ናቸው እንጂ እኔ የምመለክባቸው አይደሉም፡፡",
      "12": "እኔ ለእነርሱ ብዙ ሕግና ሥርዓት ጽፌ ሰጠኋቸው፤ እነርሱ ግን እንደ እንግዳ ነገር በመቁጠር አልተቀበሉትም፤",
      "13": "ለእኔ መሥዋዕት ያቀርባሉ፤ የመሥዋዕቱንም ሥጋ ይበላሉ፤ እኔ ግን በእነርሱ አልደሰትም፤ በደላቸውን እቆጥራለሁ፤ በኃጢአታቸው ምክንያት እቀጣቸዋለሁ፤ ወደ ግብጽም ተመልሰው እንዲሄዱ አደርጋለሁ፡፡",
      "14": "የእስራኤል ሕዝብ ለራሳቸው ታላላቅ ቤተ መንግሥቶችና የጣዖት ቤቶችን ሠርተዋል፤ የይሁዳም ሕዝብ ብዙ የተመሸጉ ከተሞችን ሠርተዋል፤ እኔን ፈጣሪያቸውን ግን ረስተዋል፤ ስለዚህ ከተሞቻቸውንና ምሽጎቻቸውን የሚያቃጥል እሳት እልክባቸዋለሁ፡፡"
    },
    "Chapter 9": {
      "1": "የእስራኤል ሕዝብ ሆይ! በአረማውያን ልማድ መደሰታችሁንና ሐሤት ማድረጋችሁን ተዉ፤ እነሆ ከአምላካችሁ ተለይታችሁ በባልዋ ላይ እንደምታመነዝር ሴት በእምነታችሁ ታመነዝራላችሁ፤ ለያህቬህ(יהוה) የሚሰጠውን ክብር በየአውድማው ለጣዖት በመሥጠት የአመንዝራነት ሥራ ትሠራላችሁ፤",
      "2": "ስለዚህ ከእንግዲህ ወዲህ ከአውድማችሁ እህል፥ ከመጭመቂያችሁም የወይን ጠጅ ከቶ አታገኙም፤ የወይን ተክላችሁም ፍሬ አይሰጣችሁም፤",
      "3": "የእስራኤል ሕዝብ ያህቬህ(יהוה) በሰጣቸው ምድር አይኖሩም፤ ነገር ግን ተገደው ወደ ግብጽ ይመለሳሉ፤ ወደ አሦርም ሄደው በሕጋቸው ንጹሕ ያልሆነ ምግብ ይበላሉ፤",
      "4": "በዚያም ለያህቬህ(יהוה) የወይን ጠጅ መባ ማቅረብና መሥዋዕት መሠዋት አይችሉም፤ የእነርሱ እንጀራ ሲርባቸው የሚበሉት እንጂ ወደ ያህቬህ(יהוה) ቤት መሥዋዕት ሆኖ የሚቀርብ አይደለም፤ ስለዚህ ለእነርሱ የሐዘን እንጀራ ይሆናል፤ እርሱንም የሚመግብ ሁሉ ይረክሳል፡፡",
      "5": "እንግዲህ ለያህቬህ(יהוה) ክብር በተወሰኑት የዓመት በዓላት ምን ማድረግ ይችሉ ይሆን?",
      "6": "እነሆ ከጥፋት ለማምለጥ ሲሸሹ ግብጽ ሰብስባ በሜምፊስ ትቀብራቸዋለች፤ ያከማቹት የብር ሀብት ሁሉ ዳዋ ለብሶ ይቀራል፤ መኖሪያቸውም እሾኽና አሜክላ ይበቅልበታል፡፡",
      "7": "እነሆ የቅጣት ቀን መጥቶአል፤ እያንዳንዱም የሥራውን ዋጋ የሚቀበልበት የፍርድ ቀን ደርሶአል፤ የእስራኤል ሕዝብ ይህን ሁሉ ይወቅ! ከኃጢአታችሁና ከጥላቻችሁ ብዛት የተነሣ ነቢዩን እንደ ሰነፍ፥ ባለ ራእዩንም እንደ እብድ ትቆጥራላችሁ፤",
      "8": "ከእርሱ ጋር ሆኜ ሕዝቡን እስራኤልን እንዳስጠነቅቅ ያህቬህ(יהוה) ነቢይ አድርጎ ልኮኝ ነበር፤ ነገር ግን በምሄድበት ቦታ ሁሉ እንደ ወፍ አጥምዳችሁ ልትይዙኝ ትፈልጋላችሁ፤ በያህቬህ(יהוה) ቤት እንኳ ሕዝቡ የነቢዩ ጠላት ሆነዋል፡፡",
      "9": "በገባዖን ያደረጉት እንደነበር፥ እጅግ የረከሱ ሆነዋል፤ ስለዚህ ያህቬህ(יהוה) ኃጢአታቸውን ሁሉ ቆጥሮ ይቀጣቸዋል፡፡",
      "10": "ያህቬህ(יהוה) እንዲህ ይላል፥ “የእኔ እስራኤልን ማግኘት በበረሓ የበቀለ የወይን ፍሬ እንደማግኘት ያህል ነበር፤ የቀድሞ አባቶቻችሁንም ባየኋቸው ጊዜ በመከር መጀመሪያ ላይ የበሰለች የበለስ ፍሬ የማየትን ያህል ተደስቼ ነበር፤ ነገር ግን ወደ ባዓልፐዖር በመጡ ጊዜ ባዓል ለሚባለው ጣዖት ሰገዱ፤ እንደዚያም እንደሚወድዱት ጣዖት የረከሱ ሆኑ፤",
      "11": "የእስራኤል ሕዝብ ታላቅነት እንደ ወፍ በርሮ ይጠፋል፤ ከእንግዲህ ወዲህ መፅነስ የለም፤ ማርገዝ የለም፤ መውለድም የለም፡፡",
      "12": "ልጆች ወልደው ቢያሳድጉም ሁሉንም ስለምቀሥፋቸው ልጅ አልባ ሆነው ይቀራሉ፤ እኔ ከእነርሱ በራቅሁ ጊዜ አሠቃቂ ነገር ይደርስባቸዋል፡፡”",
      "13": "የእስራኤል ልጆች እንደ አውሬ ሲታደኑና እስራኤላውያንም የገዛ ልጆቻቸውን ወደሚታረዱበት ቦታ ሲወስዱአቸው አየሁ፡፡",
      "14": "ጌታ ሆይ! በዚህ ሕዝብ ላይ ምን ብታደርግ ይሻላል? የሚጨነግፍ ማሕፀንና ደረቅ ጡት ስጣቸው፡፡",
      "15": "ያህቬህ(יהוה) እንዲህ ይላል፥ “ገና በጌልገላ ሳሉ ክፉ ሥራቸው ተገለጠ፤ እኔም በዚያ እነርሱን መጥላት ጀመርሁ፤ ስለጠሩትም ክፉ ሥራ ከሰጠኋቸው ምድር አስወጣቸዋለሁ፤ ከእንግዲህ ወዲያ ለእነርሱ ፍቅር አላሳያቸውም፤ መሪዎቻቸው ሁሉ ዐመፀኞች ሆነዋል፡፡",
      "16": "የእስራኤል ሕዝብ ነፋስ እንደመታው፥ ሥሩ እንደደረቀና ማፍራት እንደማይችል ዛፍ ያለ ፍሬ ይቀራሉ፤ ልጆች ቢወልዱም እጅግ የሚወድዱአቸውን ልጆቻቸውን እገድላለሁ፡፡”",
      "17": "እርሱን ስላልታዘዙ አምላኬ አሽቀንጥሮ ይጥላቸዋል፤ እነርሱም በአሕዛብ መካከል በመንከራተት ይኖራሉ፡፡"
    },
    "Chapter 10": {
      "1": "የእስራኤል ሕዝብ ብዙ ዘለላ እንደ ያዘ የወይን ተክል ናቸው፤ ፍሬ በበዛላቸው መጠን ብዙ የጣዖት መሠዊያዎችን ሠሩ፤ ምድራቸው ፍሬያማ ሆና በበለጸግላቸው መጠን የጣዖት መስገጃ ሐውልቶችን አስጊጠው ሠሩ፡፡",
      "2": "ልባቸው በተንኮል የተሞላ ነው፤ የበደላቸውንም ዋጋ ያገኛሉ፤ ያህቬህ(יהוה) መሠዊዎቻቸውን ሁሉ ይሰባብራል፤ የጣዖት መስገጃ ሐውልቶቻቸውንም ያፈራርሳል፡፡",
      "3": "ሕዝቡ “ያህቬህ(יהוה)ን መፍራት ስለተውን ንጉሥ አጥተናል፤ ለዚያውስ ንጉሥ ምን ያደርግልናል?” ይላሉ፡፡",
      "4": "ፍሬቢስ የሆነ ቃል ይናገራሉ፤ በሐሰት መሐላ ቃል ኪዳን ይገባሉ፤ በዚህም ምክንያት ፍርድ በእርሻ ውስጥ እንደሚበቅል መርዘኛ አረም ይሆናል፡፡",
      "5": "በሰማርያ ከተማ የሚኖሩ ሕዝቦች በቤትአዌን ስላለው የጥጃ ጣዖት ታላቅ ፍርሃት ያድርባቸዋል፤ ክብሩ ስለተገፈፈ ሕዝቡ ያለቅሳሉ፤ የጣዖቱ ካህናትም እሪ ብለው ይጮኻሉ፡፡",
      "6": "ጣዖቱ ወደ አሦር በመወሰድ ለታላቁ ንጉሥ እጅ መንሻ ሆኖ ይቀርባል፤ እስራኤል ከተከተለው ክፉ ምክር የተነሣ ሐፍረትና ውርደት ይደርስበታል፡፡",
      "7": "የሰማርያ ንጉሥ የውሃ ላይ ኩበት ሆኖ ይቀራል፡፡",
      "8": "የእስራኤል ሕዝብ አዌን በተባለ ከተማ ጣዖት በማምለክ ኃጢአት የሚሠሩባቸው ከፍተኛ ቦታዎች ይፈራርሳሉ፤ በመሠዊያዎቻቸውም ላይ እሾኽና አሜክላ ይበቅሉባቸዋል፤ በዚያን ጊዜ ሕዝቡ ተራራዎችን “ደብቁን” ኮረብቶችንም “ጋርዱን” ይላሉ፡፡",
      "9": "ያህቬህ(יהוה) እንዲህ ይላል፥ “የእስራኤል ሕዝብ በገባዖን ኃጢአት ከሠሩበት ጊዜ አንሥቶ እስከ ዛሬ ድረስ እኔን ከማሳዘን አልተቆጠቡም፤ ስለዚህ በገባዖን ጦርነት ይነሣባቸዋል፡፡",
      "10": "እነዚህን ዐመፀኞች ያለ ርኅራኄ ለመቅጣት ወስኛለሁ፤ አሕዛብ ሁሉ ተሰብስበው በእነርሱ ላይ በጠላትነት ይነሣሉ፤ ስለ ብዙ ኃጢአታቸውም ታላቅ ቅጣት ይደርስባቸዋል፡፡",
      "11": "እስራኤል ማበራዬት እደሚወድ የቀና ወይፈን ነበረ፤ ነገር ግን በተዋበ ጫንቃው ላይ ቀንበር እጭንበታለሁ፤ በዚህ ዐይነት ይሁዳ ያርሳል፤ የያዕቆብ ሕዝብ በሙሉ ተጠምዶ መሬቱን ያለሰልሳል፤",
      "12": "እኔም ‘እንግዲህ እዳሪውን መሬት እረሱ፤ ጽድቅን ለራሳችሁ ዝሩ፤ ለእኔም ታማኝ በመሆን የሚገኘውን በረከት ትሰበስባላችሁ፤ እነሆ ወደ እኔ ወደ አምላካችሁ የምትመለሱበት ጊዜ አሁን ነው! እኔም መጥቼ በረከቴን አዘንምላችኋለሁ’ አልሁ፡፡",
      "13": "እናንተ ግን ክፋትን ዘርታችሁ ኃጢአትን ሰበሰባችሁ፤ ሐሰታችሁ ያስገኘውን ፍሬ በላችሁ፡፡",
      "14": "በራሳችሁ ኀይልና በጀግኖቻችሁ ብዛት በመተማመናችሁ፥ በሕዝባችሁ ላይ ከባድ ጦርነት ይመጣል፤ ልሽጎቻችሁ ሁሉ ይፈራርሳሉ፤ ይህም ንጉሥ ሻልማን የቤትአርቤልን ከተማ በጦርነት እንዳፈራረሰና እናቶችን ከልጆቻቸው ጋር በምድር ላይ ፈጥፍጦ እንደጨረሰበት ጊዜ ይሆናል፡፡",
      "15": "የእስራኤል ሕዝብ ሆይ! በሠራችሁት ከባድ ኃጢአት ምክንያት በእናንተም ላይ ይህንኑ የመሰለ ጥፋት ይደርስባችኋል፤ ጦርነቱም እደተነሣ የእስራኤል ንጉሥ ዲያውኑ ድምጥማጡ ይጠፋል፡፡"
    },
    "Chapter 11": {
      "1": "ያህቬህ(יהוה) እንዲህ ይላል፥ “እስራኤል ሕፃን በነበረ ጊዜ ወደድሁት፤ የምወደውንም ልጄን ከግብጽ እንዲወጣ ጠራሁት፡፡",
      "2": "ነገር ግን ሕዝቤን እስራኤልን ይበልጥ ወደ እኔ እንዲቀርቡ በጠራኋቸው መጠን፤ እነርሱ ይበልጥ ከእኔ እየራቁ ሄዱ፡፡ ባዓል ተብሎ ለሚጠራው ጣዖት መሥዋዕት ከማቅረብና ለምስሎቹም ዕጣን ከማጠን አልተቆጠቡም፡፡",
      "3": "እቻቸውን ይዤ በእግራቸው መረማመድን ያስተማርኋቸው እኔ ነበርሁ፤ እነርሱ ግን እኔ እንደምከባከባቸው አላወቁም፡፡",
      "4": "በርኅራኄና በታላቅ ፍቅር ወደ እኔ አቀረብኋቸው፤ ቀንበሩን ከጫንቃቸው ላይ በማንሣት እኔ ራሴ ጎንበስ ብዬ መገብኋቸው፡፡",
      "5": "እነርሱ ግን ወደ እኔ መቅረብን እምቢ ስላሉ ወደ ግብጽ ይመለሳሉ፤ ለአሦርም ንጉሥ ተገዥዎች ይሆናሉ፡፡",
      "6": "የጠላት ጦር ከተሞቻቸውንም ይመታል፤ የከተሞቻቸውንም በሮች ይሰባብራል፤ ክፉ ምክራቸውንም ያከሽፋል፡፡",
      "7": "ሕዝቤ ከእኔ ፈጽመው ስለራቁ የጭቆና ቀንበር ተጭኖአቸው ይሠቃያሉ፤ ሆኖም ያንን ቀንበር ማንም ከጫንቃቸው ላይ ሊያነሣላቸው አይችልም፡፡",
      "8": "እስራኤል ሆይ! እንዴት እጥልሃለሁ? እንዴትስ አሳልፌ እሰጥሃለሁ? በአዳማና በጸቦይም ያደረግሁትንስ፥ እንዴት አደርግብሃለሁ? ለአንተ ያለኝ ፍቅር ታላቅ ስለሆነ፥ ይህን ሁሉ እንዳደርግ ልቤ አይፈቅድልኝም፤",
      "9": "ስለዚህ የቁጣዬን መቅሠፍት አላመጣም፤ ዳግመኛም እስራኤልን አላጠፋም፤ ምክንያቱም እኔ አምላክ ነኝ እንጂ ሰው አይደለሁም፤ እኔ ቅዱስ ነኝ፤ በመካከላችሁም እገኛለሁ፤ በቁጣዬም ወደ እናንተ አልመጣም፡፡",
      "10": "እኔ እንደ አንበሳ በማገሣበት ጊዜ ሕዝቤ እስራኤል ይከተሉኛል፤ ከምዕራብም እየተጣደፉ ወደ እኔ ይመጣሉ፡፡",
      "11": "እንደ ወፍ ከግብጽ፥ እንደ ርግብም ከአሦር እየበረሩ ይመጣሉ፤ ዳግመኛም ወደ መኖሪያቸው እመልሳቸዋለሁ፤ ይህን የምናገር እኔ አምላካችሁ ያህቬህ(יהוה) ነኝ፡፡”",
      "12": "ያህቬህ(יהוה) እንዲህ ይላል፥ “የእስራኤል ሕዝብ በሐሰትና በማታለል ከበውኛል፤ ይሁዳ ታማኝና ቅዱስ በሆንሁት በእኔ ላይ ዐምፆአል፡፡"
    },
    "Chapter 12": {
      "1": "ያህቬህ(יהוה) እንዲህ ይላል፥ “የእስራኤል ሕዝብ ቀኑን ሙሉ የሚሠሩት ሥራ እንደ ነፋስ የማይጨበጥ ዋጋቢስና ከምሥራቅ እንደሚመጣ ዐውሎ ነፋስ አጥፊ ነው፤ ተንኮልና ዐመፅ በመካከላቸው በዝቶአል፤ ከዚህም ሌላ ከአሦር ጋር የጋራ ስምምነት ያደርጋሉ፤ ዘይታቸውንም ወደ ግብጽ ይልካሉ፡፡”",
      "2": "ያህቬህ(יהוה) በይሁዳ ሕዝብ ላይ የሚያቀርበው ወቀሳ አለው፤ የያዕቆብንም ሕዝብ እንደ አካሄዳቸው ይቀጣቸዋል፤ ባደረጉትም ክፉ ሥራ መጠን ዋጋቸውን ይከፍላቸዋል፤",
      "3": "የቀድሞ አባታቸው ያዕቆብ ገና በማሕፀን ሳለ የመንትያ ወንድሙን ተረከዝ ይዞ አሰናከለ፤ ካደገም በኋላ ከያህቬህ(יהוה) ጋር ታገለ፤",
      "4": "ከመላእኩም ጋር ታግሎ አሸነፈ፤ አልቅሶም እንዲባርከው ለመነ፤ ሌላ ጊዜም ያህቬህ(יהוה)ን በቤትኤል አግኝቶት በእርሱ አማካይነት ከእኛ ጋር ተነጋገረ፡፡",
      "5": "ይህም ከያዕቆብ ጋር የተነጋገረው የሠራዊት ጌታ የሆነ አምላክ ስሙ ያህቬህ(יהוה) ነው፡፡",
      "6": "ስለዚህ እናንተ የያዕቆብ ዝርያዎች በአምላካችሁ ረድኤት ታመኑ፤ ወደ እርሱም ተመለሱ፤ ፍቅርንም ትክክለኛ ፍትሕን አጥብቃችሁ ያዙ፤ ባለማቋረጥም ያህቬህ(יהוה)ን ደጅ ጥኑ፡፡",
      "7": "ያህቬህ(יהוה) እዲህ ይላል፥ “የእስራኤል ሕዝብ እንደ ከነዓናውያን እምነት የማይጣልባቸው ሆነዋል፤ በሐሰተኛም ሚዛን ሕዝብን ያታልላሉ፤",
      "8": "‘እኛ ባለጸጎች ሆነናል፤ ብዙ ሀብትም ሰብስበናል፤ የበለጸጉት ያለ አግባ ነው ብሎ ስለ ኃጢአት የሚወቅሰን የለም’ ይላሉ፡፡",
      "9": "ነገር ግን ከግብጽ ምድር መርቼ ያወጣኋችሁ እኔ አምላካችሁ ያህቬህ(יהוה) ነኝ፤ በዳስ በዓል ጊዜ በድንኳን እንደምትኖሩ ዐይነት፥ እንደገና ተመልሳችሁ በድንኳን እንድትኖሩ አደርጋችኋለሁ፡፡",
      "10": "አስቀድሜ በአቢያት አንደበት ተናግሬአለሁ፤ ብዙ ራእይም አሳይቻለሁ፤ በነቢያቱም አማካይነት በምሳሌ ብዙ ማስጠንቀቂ ሰጥቻለሁ፤",
      "11": "ይህም ሁሉ ሆኖ በገለዓድ ለጣዖት ይሰግዳሉ፤ ለጣዖት የሚሰግዱት ግን ይጠፋሉ፤ በጌልገላ ኮርማዎችን ለመሥዋዕት ያቀርባሉ፤ ነገር ግን መሠዊያዎቻቸው ተሰባብረው በእርሻ መካከል የድንጋይ ክምር ሆነው ይቀራሉ፡፡”",
      "12": "የቀድሞ አባታችን ያዕቆብ ወደ መስጴጦምያ ሸሽቶ ሄደ፤ እዚያም ሚስት ለማግኘት ሲል የበጎች እረኛ ሆኖ አገለገለ፡፡",
      "13": "ያህቬህ(יהוה) በላከው ነቢይ አማካይነት የእስራኤልን ሕዝብ ከግብጽ መርቶ አወጣቸው፤ በዚያም ነቢይ አማካይነት ተከባከባቸው፡፡",
      "14": "ይሁዳ እንጂ የእስራኤል ሕዝብ ያህቬህ(יהוה) ᥒጅግ አስቆጡት፤ ስለፈጸሙት በደል በሞት ይቀጣቸዋል፤ ስሙንም ስላሰደቡት ይፈርድባቸዋል፡፡"
    },
    "Chapter 13": {
      "1": "የኤፍሬም ነገድ በእስራኤል ሕዝብ ላይ ከፍ ብሎ ይታይ በነበረበት ዘመን፥ ሲናገር የሚሰሙት ሁሉ ይንቀጠቀጡ ነበር፤ በኋላ ግን ባዓል ለተባለ ጣዖት በመስገድ ኃጢአት ስለሠራ በሞት ተቀጣ፡፡",
      "2": "አሁንም በኃጢአት ላይ ኃጢአት እየሠሩ ናቸው፤ ለራሳቸው ምስሎችንና ጣዖታትን ከብር አቅልጠው በጥበባቸው እየሠሩ ይሰግዱላቸዋል፤ ለነዚህም በሰው እጅ ለተሠሩ ምስሎች “ኑ መሥዋዕት አቅርቡ፤ በመሳምም ተሳለሙአቸው” ይላሉ፡፡",
      "3": "በዚህም ምክንያት እነርሱ እንደ ማለዳ ጉም ተነው ይጠፋሉ፤ እንደ ጠዋት ጤዛም ይረግፋሉ፤ ከአውድማ ላይ በዐውሎ ነፋስ እንደሚያልቅ ጢስ ይሆናሉ፡፡",
      "4": "ያህቬህ(יהוה) እንዲህ ይላል፥ “ከግብጽ ምድር ያወጣኋቸው አምላካችሁ እኔ ያህቬህ(יהוה) ነኝ፤ ከእኔ በቀር ሌላ አምላክ የላችሁም፤ አዳኛችሁም እኔ ብቻ ነኝ፡፡",
      "5": "ድርቅ በበዛበት በረሓ ክብካቤ ያደረግሁላችሁ እኔ ነበርሁ፡፡",
      "6": "ነገር ግን ወደ መልካሚቱ ምድር በገባችሁ ጊዜ፥ እስክትጠግቡ በልታችሁ እጅግ ታበያችሁ፤ እኔንም ረሳችሁ፡፡",
      "7": "ከዚህ የተነሣ እንደሚሰበር አንበሳ እሆንባችኋለሁ፡፡",
      "8": "ግልገሎችዋ እንደተወሰዱባት ድብ በድንገት መጥቼ እቦጫጭቃችኋለሁ፤ በዚያም ቦታ እንደ አንበሳ እውጣችኋለሁ፤ እንደ አውሬም እገነጣጥላችኋለሁ፡፡",
      "9": "የእስራኤል ሕዝብ ሆይ! በእኔ በረዳታችሁ ላይ በጠላትነት ስለተነሣችሁ እኔም እደመስሳችኋለሁ፤",
      "10": "እናንተ ንጉሥና መሳፍንት እንድሰጣችሁ ጠይቃችሁ ነበር፤ ታዲያ አሁን የሚያድናችሁ ንጉሥ፥ የሚከላከሉላችሁስ መሳፍንት የት አሉ?",
      "11": "በቁጣዬ ነገሥታትን ሰጥቻችሁ ነበር፤ ነገር ግን በመዓቴ አጠፋኋቸው፡፡",
      "12": "የእስራኤል ኃጢአትና በደል ተጽፎ በመዝገብ ቤት ተከማችቶአል፤",
      "13": "እስራኤል በሕይወት የመኖር ተስፋ አለው፤ ነገር ግን የሚወለድበት ጊዜ ሲቃረብ ከእናቱ ማሕፀን ለመውጣት እንደማይፈልግ ሕፃን እልኸኛ ሆኖአል፡፡",
      "14": "ከእንግዲህ ወዲህ ይህን ሕዝብ ወደ ሙታን ዓለም ከመውረድ ላድነው አልፈልግም፤ ከሞትም ኀይል አልታደገውም፤ ስለዚህ ሞት ሆይ! መቅሠፍትህን አምጣ፤ የሙታን ዓለም ሆይ! ጥፋትህን አምጣ፤ ከእንግዲህ ወዲህ ለዚህ ሕዝብ ከቶ አልራራለትም፡፡",
      "15": "እስራኤል በወንድሞቹ መካከል ብርቱ ቢሆንም የሚያቃጥል የምሥራቅ ነፋስ ከበረሓ እልክበታለሁ፤ ምንጮቹንና የውሃ ጉድጓዶቹን ያደርቅበታል፤ ውድ የሆኑ ነገሮችን ሁሉ ያጠፋበታል፡፡",
      "16": "ሰማርያ በእኔ ላይ በማመፅዋ ትቀጣች፤ ሕዝብዋም በጦርነት ይሞታሉ፤ ሕፃናት በምድር ላይ ይፈጠፈጣሉ፤ እርጉዞችም ሆዳቸው ይሰነጠቃል፡፡"
    },
    "Chapter 14": {
      "1": "የእስራኤል ሕዝብ ሆይ! ወደ አምላካችሁ ወደ ያህቬህ(יהוה) ተመለሱ፤ አሰናክሎ የጣላችሁ የገዛ ኃጢአታችሁ መሆኑን ዕወቁ፡፡",
      "2": "ወደ ያህቬህ(יהוה) ተመልሳችሁ እንዲህ በማለት ጸልዩ፥ “ኃጢአታችንን ሁሉ ይቅር በለን፤ በምሕረት ተቀበለን፤ በቃል ኪዳናችንም መሠረት የከንፈራችን ፍሬ የሆነውን ምስጋና እናቀርብልሃለን፡፡",
      "3": "አሦር አያድነንም፥ በጦር ፈረሶችም አንታመንም፤ ከእንግዲህ ወዲህ በእጃችን የሠራነውን ጣዖት ሁሉ ‘አምላክ’ ብለን አንጠራም፤ አምላክ ሆይ! መጠጊያ የሌለንን ሕዝቦችህን ማረን፡፡”",
      "4": "ያህቬህ(יהוה) እንዲህ ይላል፥ “ሕዝቤን ከከዳተኛነታቸው ፈውሼ፤ ወደ እኔ እመልሳቸዋለሁ፤ በሙሉ ልቤ እወዳቸዋለሁ፤ ቁጣዬንም ከእነርሱ አርቃለሁ፡፡",
      "5": "ለእስራኤል ሕዝብ በደረቅ ምድር እንደሚወድቅ ዝናም እሆናለሁ፡፡ እንደ አበባ ይፈካሉ፤ እንደ ሊባኖስ ዝግባዎችም ሥር ይሰደዳሉ፡፡",
      "6": "አዲስ ሕይወትና ዕድገት ያገኛሉ፤ እንደ ወይራ ዛፍ የሚያምሩ ይሆናሉ፤ እንደ ሊባኖስ ዝግባም መልካም መዓዛ ይሰጣሉ፡፡",
      "7": "ተመልሰውም በእኔ ጥላ ሥር ይሆናሉ፤ እንደ እህል ቡቃያ ይለመልማሉ፤ እንደ ወይን ተክልም ያብባሉ፤ እንደ ሊባኖስ የወይን ጠጅ ዝነኛ ይሆናሉ፡፡",
      "8": "የእስራኤል ሕዝብ ከእንግዲህ ወዲህ ከጣዖት ጋር ምንም ግንኙነት አይኖራቸውም፤ እኔ ጸሎታቸውን እሰማለሁ፤ እከባከባቸዋለሁ፤ እንደ ለመለመ ዛፍ ጥላ እሆናቸዋለሁ፤ የበረከታቸውም ሁሉ መገኛ እኔ እሆናለሁ፡፡”",
      "9": "ጥበብ ያለው ሁሉ ይህን ነገር ያስተውል፤ ልብ ያለውም ይህን ነገር ይወቅ፤ የያህቬህ(יהוה) መንገድ ቅን ነው፤ ጻድቃን ይሄዱበታል፤ ኃጢአተኞች ግን ይሰናከሉበታል፡፡"
    }
  }
}
