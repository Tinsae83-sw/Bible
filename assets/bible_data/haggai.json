{
  "haggai": {
    "Chapter 1": {
      "1": "ዳርዮስ በነገሠ በሁለተኛው ዓመት÷ ስድስተኛው ወር በገባ በመጀመሪያው ቀን÷ እገዚአብሔር በነቢዩ በሐጌ አማካይነት ተናገር፤ የተናገረውም የይሁዳ ገዥ ለነበረው ለሻልቱኤል ልጅ ለዘሩባቤልና ሊቀ ካህናት ለነበረው ለኢዮጼዴቅ ልጅ ለኢያሱ ነው፡፡",
      "2": "የሠራዊት ጌታ ያህቬህ(הוהי) ሐጌን “ይህ ሕዝብ ‘ቤተ መቅደሱ እንደገና ታድሶ የሚሠራበት ጊዜ ገና አልደረሰም’ ይላል፤”",
      "3": "ስለዚህም ያህቬህ(הוהי) በነቢዩ ሐጌ አማካይነት ለሕዝቡ የተናገረው ቃል ይህ ነው፤",
      "4": "“ሕዝቤ ሆይ! የእኔ ቤት ፈርሶ ሳለ÷ እናንተ ተሸላልመው በተሠሩ ቤቶቻችሁ ለመኖር ጊዜው ነውን?",
      "5": "የደረሰባችሁን ነገር ሁሉ ልብ ብላችሁ ተመልከቱ!",
      "6": "እነሆ ብዙ ዘርታችሁ ጥቂት ሰበሰባችሁ፤ ትበላላችሁ÷ ነገር ግን አትጠግቡም፤ ትጠጣላችሁ÷ ነገር ግን አትረኩም፤ ደራርባችሁ ትለብሳላችሁ÷ ነገር ግን አይሞቃችሁም፤ ሠርታችሁ የምታገኙት ደመወዝ ስለማይበረክትላችሁ÷ በቀዳዳ ኪስ ውስጥ የማኖር ያህል ይሆናል፡፡",
      "7": "ይህ የሆነበትን ምክንያት ልብ ብላችሁ ተመልከቱ፤",
      "8": "በሉ አሁን ወደ ኮረብታዎች ውጡ፤ እንጨትም ቆርጣችሁ አምጡ፤ ቤተ መቅደሱን እንደገና አድሳችሁ ሥሩ፤ እኔም በእርሱ ደስ ብሎኝ እመሰገንበታለሁ፡፡",
      "9": "“እናንተማ ብዙ መከር ለመሰብሰብ ዐቅዳችሁነበር፤ ነገር ግን ጥቂት ሆነ፤ ያንኑም ወደ ቤት ባስገባችሁ ጊዜ እኔ እፍ ስላልሁበት ጠፋ፤ ይህንንስ ያደረግሁት ለምን ይመስላችኋል? እኔ ይህን ያደረግሁት÷ ከእናንተ እያንዳንዱ ቤቱን አስጊጦ እየሠራ የእኔ ቤተ መቅደሱ ፍርስራሽ ሆኖ በመቅረቱ ነው፡፡",
      "10": "ዝናም የማይዘንምበትና ቡቃያ የማይበቅልበትም ምክንያት ይኸው ነው፡፡",
      "11": "እነሆ በዚህ ምክንያት ድርቅን በምድር ሁሉ ላይ አምጥቻለሁ፤ ይህም ድርቅ ኮረብታዎችን÷ የእህል ማሣዎችን÷ የወይን ቦታዎችን÷ የወይራ ተክሎችን÷ የምትደክሙበትን የእህል አዝመራ ሁሉ÷ ሰውንና እንስሳትን÷ የምትደክሙበትን ሁሉ የሚጎዳ ይሆናል፡፡”",
      "12": "ዘሩባቤልና ኢያሱ ከባቢሎን ስደት የተመለሱትም ሕዝብ ሁሉ÷ ያህቬህ(הוהי) አምላካቸው ያዘዛቸውን ሁሉ አደረጉ፤ እጅግ በመፍራትም ያህቬህ(הוהי) በላከው በነቢዩ ሐጌ አማካይነት ለተነገረው ቃል ታዛዦች ሆኑ፡፡",
      "13": "ሐጌም ለሕዝቡ “‘እኔ ከእናንተ ጋር ነኝ’ ይላል ያህቬህ(הוהי)” ሲል የያህቬህ(הוהי)ን መልእክት አስተላለፈ፡፡",
      "14": "ያህቬህ(הוהי) የይሁዳ ገዥ የሆነውን ዘሩባቤልን÷ ሊቀ ካህናቱን ኢያሱንና ከባቢሎን ምርኮ የተመለሱትን ሕዝብ ሁሉ ቤተ መቅደሱን በማደስ እንዲሠሩ አነቃቃ፤ በዚህም ሁኔታ የሠራዊት ጌታ የሆነ የአምላካቸውን ቤተ መቅደስ መሥራት ጀመሩ፤",
      "15": "ይህም የሆነው ዳርዮስ በነገሠ በሁለተኛው ዓመትና በስድስተኛው ወር በገባ በሃያ አራተኛው ቀን ነበር፡፡"
    },
    "Chapter 2": {
      "1": "በዚያኑ ዓመት ሰባተኛው ወር በገባ በሃያ አንደኛው ቀን ያህቬህ(הוהי) ዳግመኛ በነቢዩ ሐጌ አማካይነት ተናገረ፤",
      "2": "የይሁዳ ገዥ ለሆነው ዘሩባቤልና ሊቀ ካህናት ለሆነው ለኢያሱ÷ ለሕዝቡም ሁሉ÷",
      "3": "እንዲህ ብለህ ንገራቸው÷ “የዚህ ቤተ መቅደስ የቀድሞ ክብሩ እንዴት እንደነበረ ያየ ሰው በእናንተ መካከል አለን? ዛሬስ እንዴት ሆኖ ታዩታላችሁ? ይህ በእናንተ ዘንድ እንደሌለ የሚቆጠር አይደለምን?",
      "4": "አሁን ግን ከእናንተ ማንም ተስፋ አይቁረጥ፤ ሥራውን ቀጥሉ፤ እኔም የሠራዊት ጌታ ያህቬህ(הוהי) ከእናተ ጋር እሆናለሁ፤",
      "5": "ከግብጽ ምድር በወጣችሁ ጊዜ ‘እኔ ከእናንተ ጋር እሆናለሁ’ ብዬ በሰጠሁት የተስፋ ቃል መሠረት አሁንም መንፈሴ ከእናንተ ጋር ስለሆነ አይዞአችሁ አትፍሩ” ብሎ ነገራቸው፡፡",
      "6": "በአጭር ጊዜ ውስጥ እንደገና ሰማይንና ምድርን÷ ባሕርንና የብስን አናውጣለሁ፤",
      "7": "መንግሥታትን እገለብጣለሁ፤ ሀብታቸውንም ሁሉ ወደዚህ እንዲመጣ አደርጋለሁ፤ ስለዚህ ቤተ መቅደሱ በሀብት የተሞላ ይሆናል፡፡",
      "8": "በዓለም የሚገኝ ወርቅና ብር ሁሉ የእኔ ነው፡፡",
      "9": "አዲሱ ቤተ መቅደሱ ከፊተኛው ይበልጥ የተዋበ ይሆናል፤ እኔም በዚያ ለሕዝቤ ብልጽግናንና ሰላምን እሰጣለሁ፤” የሠራዊት ጌታ ያህቬህ(הוהי) ይህን ተናሮአል፡፡",
      "10": "ዳርዮስ በነገሠ በሁለተኛው ዓመት ዘጠነኛው ወር በገባ በሃያ አራተኛው ቀን የሠራዊት ጌታ ያህቬህ(הוהי) በነቢዩ ሐጌ አማካይነት አንዲህ ሲል ተናገረ፤",
      "11": "“ካህናቱን ስለ ሕጉ ጠይቃቸው፤",
      "12": "ለምሳሌ አንድ ሰው የተቀደሰ ሥጋ ከመሠዊያ ላይ ወስዶ በመጎናጸፊያው ዘርፍ ጠቅልሎ ቢይዝ በልብሱም ዘርፍ እንጀራና ወጥ÷ ወይን ጠጅና ዘይት ወይም ማናቸውንም ዐይነት ምግብ ቢነካ ምግቡ ሁሉ በዚያ ሰው ምክንያት የተቀደሰ ሊሆን ይችላልን?”",
      "13": "ሐጌም እንደገና “ሬሳ በመዳሰስ የረከሰ አንድ ሰው÷ ከነዚህ የምግብ ዐይነቶች አንዱን ቢነካ÷ ያ የተነካው ምግብ በዕርግጥ ይረክሳልን?” ሲል ጠየቃቸው፡፡",
      "14": "ሐጌም እንዲህ አለ÷ ይህ ሕዝብና ከእርሱ የሚገኘውም ነገር ሁሉ ልክ እንደዚሁ ነው፤ በመሠዊያ ላይ የሚያቀርቡት ነገር ሁሉ በዚዩ ዐይነት የረከሰ ሆኖአል ሲል ያህቬህ(הוהי) ተናሮአል፡፡”",
      "15": "ያህቬህ(הוהי) እንዲህ ይላል÷ “ምን እንደደረሰባችሁ አታስተውሉምን? እነሆ ቤተ መቅደሱን መሥራት ከመጀመራችሁ በፊት÷",
      "16": "ሁለት መቶ ኪሎ እህል ለማግኘት ወደ ምርት ማከማቻው ትሄዳላችሁ፤ ነገር ግን የምታገኙት እህል አንድ መቶ ኪሎ ብቻ ይሆናል፤ አንድ መቶ ሊትር የወይን ጠጅ ለማግኘት ፈልጋችሁ ወደ ወይኑ መጭመቂያ ትሄዳላችሁ፤ ነገር ግን የምታገኙት የወይን ጠጅ አርባ ሌትር ብቻ ይሆናል፤",
      "17": "በዚህ ዐይነት የምትደክሙበትን አዝመራ ሁሉ ለማጥፋት በሽታ÷ የሚያቃጥል ነፋስና በረዶ ልክሁባችሁ፤ እናንተ ግን ይህ ሁሉ ደርሶባችሁ እንኳ ንስሓ አልገባችሁም፡፡",
      "18": "እነሆ በዘጠነኛው ወር ከገባ ዛሬ ሃያ አራተኛው ቀን ሆኖአል፤ የቤተ መቅደሱ መሠረት የተጣለበት ቀን አልፎአል፤ ከአሁን ጀምሮ ወደ ፊት የሚደርስባችሁን ነገር ሁሉ ልብ ብላችሁ አስተውሉ፡፡",
      "19": "ምንም እንኳ አሁን ለዘር የሚሆን እህል በጎተራ ባይኖር÷ የወይንና የበለስ÷ የሮማንና የወይራም ተክል ሁሉ ገና ፍሬ ባይሰጥ ከዚህ ቀን ጀምሮ እኔ በረከትን እሰጣችኋለሁ፡፡”",
      "20": "በዚያው ወር በሃያ አራተኛው ቀን ያህቬህ(הוהי) እንደገና በነቢዩ ሐጌ አማካይነት÷",
      "21": "የይሁዳ ገዥ ለሆነው ለዘሩባቤል እንዲህ ሲል ተናገረ÷ “ሰማይንና ምድርን የማናውጥበት ጊዜ ይመጣል፤",
      "22": "በዚያን ጊዜ÷ የመንግሥታትን ዙፋን እገለብጣለሁ፤ ኀይላቸውንም እንዳልነበረ አደርጋለሁ፤ ሠረገላ ነጂዎችን ከነሠረገላዎቻቸው እገለብጣለሁ፤ ፈረሶቻቸው ያልቃሉ፤ ፈረሰኞቻቸውም እርስበርሳቸው ይጋደላሉ፤",
      "23": "አገልጋዬ ዘሩባቤል ሆይ! በዚያን ቀን እኔ አንተን ወስጄ በእኔ ስም መግዛት እንድትችል አነግሥሃለሁ፤ እኔ አንተን መርጫሃለሁ፤ እን ማኅተም ቀለበቴ አደርግሃለሁ፤” ይላል የሠራዊት ጌታ ያህቬህ(הוהי)፡፡"
    }
  }
}
