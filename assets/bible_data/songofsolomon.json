{
  "songofsolomon": {
    "Chapter 1": {
      "1": "ከመዝሙር ሁሉ የሚበልጥ የሰሎሞን መዝሙር ይህ ነው፡፡",
      "2": "ፍቅርህ ከወይን ጠጅ ይልቅ ደስ የሚያሰኝ ስለሆነ፥ ከንፈሮችህ ይሳሙኝ፡፡",
      "3": "የምትቀባው ሽቶ መልካም መዓዛ አለው፤ ስምህም ከሽቶ ሁሉ የጣፈጠ ነው፤ ቆነጃጅትም የሚያፈቅሩህ ስለዚህ ነው፡፡",
      "4": "እጄን ይዘህ ሳበኝ፤ አብረን እንሩጥ፤ ንጉሥ ሆይ! ወደ እልፍኝህ አስገባኝ፤ በዚያ አብረን ደስ ይለናል፤ ፍቅርህ ከቀይን ጠጅ ይልቅ ያስደስታል፤ ስለዚህ ቆነጃጅት ሁሉ እጅግ ያፈቅሩሃል፡፡",
      "5": "እናንተ የኢየሩሳሌም ቆነጃጅት ሆይ! ስሙኝ፤ እኔ ጥቁር ነኝ፤ ይሁን እንጂ ውብ ነኝ፤ የመልኬ ጥቁረት እንደ ቄዳር ድንኳን ነው፤ ውበቴ ግን እንደ ሰሎሞን ቤተ መንግሥት መጋረጃዎች ነው፡፡",
      "6": "መልኬን ያጠቆረው የፀሐይ ቃጠሎ ነው፤ ስለዚህ ጥቁር በመሆኔ አትናቀኝ፤ የእናቴ ልጆች የሆኑ ወንድሞቼ ስለተጣሉኝ፥ የወይን ተክል ጠባቂ አደረጉኝ፤ ስለዚህ የራሴን ሰውነት ለመጠበቅ ጊዜ አልነበረኝም፡፡",
      "7": "ውዴ ሆይ! እስቲ ንገረኝ፤ የበጎችህን መንጋ የምታሠማራው የት ነው? በቀትርስ ጊዜ ዕረፍት ያገኙ ዘንድ እንዲመስጉ የምታደርገው የት ነው? አንተን በመፈለግ የጓደኞችህን መንጋ በመከተል የምቅበዘበዘው ለምንድን ነው?",
      "8": "አንቺ ከሴቶች ሁሉ ያማርሽ ውብ ሆይ! ቦታውን የማታውቂው ከሆነ የበጎቹን ዱካ ተከትለሽ ሂጂ፤ የፍየል ግልገሎችሽንም በእረኞቹ ድንኳኖች አጠገብ አሠማሪ፡፡",
      "9": "ውዴ ሆይ! የፈርዖንን ሠረገላዎች በሚስቡ ፈረሶች መካከል ያለቸውን ውብ ባዝራ ትመስያለሽ፤",
      "10": "የጉንጮችሽ ውበት እንደ ከበረ ሉል ነው፤ አንገትሽም በዕንቁ ጌጥ የተዋበ ነው፡፡",
      "11": "እኛ ግን የብር ፈርጥ ያለው የወርቅ ጌጥ እንሠራልሻለን፡፡",
      "12": "ንጉሡ በድንክ አልጋው ላይ ዐረፍ ብሎ ሳለ የሽቶየ መዓዛ ቤቱን ሁሉ ሞላው፡፡",
      "13": "ውዴ በጡቶቼ መካከል ሲያርፍ መዓዛው፥ እንደተቋጠረ ከርቤ ነው፡፡",
      "14": "ውዴ፥ ዔንገዲ ተብሎ በሚጠራው የወይን ተክል ቦታ እንደበቀለ የበረሓ አበባ ነው፡፡",
      "15": "ውዴ ሆይ! እንዴት የተዋብሽ ነሽ! እንዴትስ ያማርሽ ነሽ! ዐይኖችሽ እንደ ርግብ ውብ ናቸው፡፡",
      "16": "ውዴ ሆይ! አንተም እኮ ውብ ነህ፤ እጅግም ደስ ታሰኛለህ፤ አልጋችንም እንደ ለምለም ሣር ደስ የሚያሰኝ ነው፡፡",
      "17": "የቤታችን ምሰሶ ዘግባ ዛፍ ነው፤ ጣራውም በጥድ እንጨት የተዋቀረ ነው፡፡"
    },

    "Chapter 2": {
      "1": "እኔ እንደ ሳሮን ጽጌረዳና በሸለቆ ውስጥ እንደሚበቅል ውብ አበባ ነኝ፡፡",
      "2": "ውዴ በሴቶች መካከል ስትታይ በእሾኽ መካከል እንደሚታይ ውብ አበባ ናት፡፡",
      "3": "ውዴ ከሌሎች ጎልማሶች ጋር ሲነጻጸር በዱር ዛፎች መካከል አምሮ እንደሚታይ የፖም ዛፍ ነው፤ እኔም እጅግ ደስ ብሎኝ በጥላው ሥር ዐረፍሁ፤ ጣፋጭ ፍሬውንም በመመገብ ተደሰትሁ፡፡",
      "4": "ወደ ምግብ አዳራሹ አስገባኝ፤ ፍቅሩንም እንደ ሰንደቅ ዓላማ በእኔ ላይ ከፍ ከፍ አደረገ፡፡",
      "5": "እኔ በፍቅሩ ተይዤ ስለታመምሁ፤ ዘቢብ እየመገባችሁ አበረታቱኝ፤ በፖም ፍሬም አስደስቱኝ፡፡",
      "6": "ግራ እጁን ያንተርሰኛል፤ በቀኝ እጁም ያቅፈኛል፡፡",
      "7": "እኔም የኢየሩሳሌም ቆነጃጅት ሆይ! ፍቅር ራሱ ፈቅዶ እስኪነሣ ድረሰ ቀስቅሳችሁ እንዳታስነሥት፤ በፈጣን አጋዘንና በምድረ በዳ ዋልያ ስም ዐደራ እላችኋለሁ፡፡",
      "8": "እነሆ የውዴ ቃል፥ በተራራዎች ላይ እየዘለለ፥ በኮረባታዎችም ላይ እየተወረወረ ሲመጣ እሰማለሁ፤",
      "9": "ውዴ፥ ዋልያ ወይም የአጋዘን ግልገል ይመስላል፤ እነሆም ከቤታችን ቅጽር አጠገብ ቆሞአል፤ በመስኮትም ወደ ውስጥ ይመለከታል፤ በመጋረጃውም በኩል አሾልኮ ይቃኛል፡፡",
      "10": "ወዴ እንዲህ ይለኛል፥",
      "11": "እነሆ ክረምቱ አልፎአል፤ ዝናሙም ቆሞአል፤",
      "12": "በየመስኩ አበባዎች መታየት ጀምረዋል፤ የዘፈንም ወራት ደርሶአል፤ የርግቦችም ዜማ በምድራችን ይሰማል፡፡",
      "13": "በለስ ማፍራት ጀምሮአል፤ የወይን ተክልም አብቦአል፤ የአበባው ሽታ ምድርን ሞልቶታል፤ ስለዚህ ውዴ ሆይ! ተነሺ፤ የእኔ ውብ ሆይ! ነይ አብረን እንሂድ፡፡",
      "14": "አንቺ በገደል አለት ንቃቃት ውስጥ እንደተደበቀች ርግብ ነሽ፤ እስቲ አንድ ጊዜ ፊትሽን ልየው፤ ድምፅሽንም ልስማው፤ ድምፅሽ አስደሳች ነው፤ ፊትሽም እጅግ የተዋበ ነው፡፡",
      "15": "ወይናችን አብቦአል፤ ስለዚህ የወይን ተክላችንን እንዳያጠፉብን ቀበሮዎችን አጥምዳችሁ ያዙልን፡፡",
      "16": "ውዴ የእኔ ነው፤ እኔም የእርሱ ነኝ፤ በአበባዎች መካከል መንጋውን ያሰማራል፡፡",
      "17": "የሌሊቱ ጨለማ እስኪወገድ፤ የማለዳው ነፋስ እስከሚነፍስ፤ ውዴ ሆይ! እንደ ዋልያ ወይም እንደ የአጋዘን ግልገል በገደላማ ተራራዎች ላይ እየሮጥህ ተመለስ፡፡"
    },
    "Chapter 3": {
      "1": "ሌሊቱን በሙሉ በአልጋዬ ላይ ሆኜ ውዴን ለማግኘት ተመኘሁ፤ አጥብቄም ፈለግሁት፤ ላገኘው ግን አልቻልኩም፡፡",
      "2": "በከተማይቱ ውስጥ በሚገኙት ጠባብና ሰፊ በሆኑት መንገዶች ሁሉ ተዘዋወርሁ፤ ውዴንም ለማግኘት ፈለግሁ፤ አጥብቄ ፈለግሁት፤ ላገኘው ግን አልቻልኩም፡፡",
      "3": "እየተዘዋወሩ ከተማውን የሚጠብቁ ሰዎች አገኙኝ፤ እኔም “ውዴን አይታችኋለን?” ብዬ ጠየቅኋቸው፡፡",
      "4": "ከእነርሱም ጥቂት አለፍ እንዳልሁ ውዴን አገኘሁት፤ እንዳያመልጠኝም አጥብቄ ያዝሁት፤ ወደ እናቴም ቤት ወሰድሁት፤ እኔ ወደተወለድሁበትም ክፍል አስገባሁት፡፡",
      "5": "እናንተ ጠኢየሩሳልም ቆነጃጅት ሆይ! ፍቅር ራሱ ፈቅዶ እስኪነሣ ድረሰ ቀስቅሳችሁ እንዳታስነሡት፤ በፈጣን አጋዘንና በምድረ በዳ ዋልያ ስም ዐደራ እላችኋለሁ፡፡",
      "6": "ከምድረ በዳ የምትመጣዋ ያች ማን ናት? ቁመትዋ እንደ ጢስ ምሰሶ ቀጥ ያለ ነው፤ መዓዛዋም ነጋዴ እንደሚሸጠው ዕጣንና ከርቤ ደስ የሚያሰኝ ነው፡፡",
      "7": "እነሆ የሰሎሞን ሠረገላ እየመጣች ነው፤ ከእስራኤል ኀያላን መካከል የተመረጡ ስልሳ የክብር ዘበኞች አጅበዋታል፤",
      "8": "ሁሉም በሰይፍ አያያዝ የሠለጠኑና በጦርነትም የተፈተኑ ናቸው፤ በሌሊት ሊደርስ የሚችለውን አደጋ ለመመከት እያንዳንዱ ሰይፉን እንደታጠቀ ያድራል፡፡",
      "9": "ንጉሥ ሰሎሞን በሠረገላው ውስጥ የሚቀመጥበት ዙፋን ከሊባኖስ ዝግባ የተሠራ ነው፤",
      "10": "የዙፋኑ ምሰሶዎች በብር የተለበጡ ናቸው፤ አጎበሩም በወርቅ ያጌጠ ነው፤ መቀመጫውም የኢየሩሳሌም ቆነጃጅት አሳምረው በጠለፉት ሐምራዊ ሐር የተሸፈነ ነው፡፡",
      "11": "እናንተ የጽዮን ቆነጃጅት፥ ንጉሥ ሰሎሞንን ለማየት ኑ! እርሱ እጅግ በተደሰተበት በሠርጉ ቀን እናቱ በራሱ ላይ የደፋችለትን ዘውድ ጭኖአል፡፡"
    },
    "Chapter 4": {
      "1": "ውዴ ሆይ! እንዴት ውብ ነሽ! እንዴት ያማርሽ ነሽ! ዐይኖችሽ በፊትሽ መሸፈኛ ሻሽ ውስጥ ሲታዩ እንደ ርግብ ያማሩ ናቸው፤ ጠጉርሽ ከገለዓድ ተራራ ላይ እንደሚወርድ የፍየል መንጋ ነው፡፡",
      "2": "ጥርሶችሽ፥ በመካከላቸው ምንም መኻን ሳይኖርባቸው መንታ መንታ እንደሚወልዱ፥ ተሸልተው በውሃ እንደታጠቡ፥ ነጫጭ የበጎች መንጋ ደስ ያሰኛሉ፡፡",
      "3": "ከንፈሮችሽ እንደ ቀይ ሐር ፈትል ያማሩ ናቸው፤ ስትነጋገሪም እጅግ ደስ ያሰኛሉ፤ ሁለቱ ጉንጮችሽ በፊትሽ መሸፈኛ ሻሽ ውስጥ ሲታዩ ለሁለት የተከፈለ የሮማን ፍንካች ይመስላሉ፡፡",
      "4": "አንገትሽ በሺ የሚቆጠሩ የኀያላን ጋሻዎችና የጦር ዕቃዎች ተሰቅለው የሚታይበትን፥ የጦር ምሽግ ይሆን ዘንድ የተሠራውን የዳዊትን ግንብ ይመስላል፡፡",
      "5": "ሁለቱ ጡቶችሽ፥ መንታ ሆነው የተወለዱና በዱር አበባዎች መካከል የተሠማሩ የዋልያ ግልገሎችን ይመስላሉ፡፡",
      "6": "ሌሊቱ እስከሚነጋና ጨለማውም እስከሚያልፍ ድረስ ወደ ከርቤ ተራራና ወደ ዕጣን ኮረብታ ሄጄ ዐርፋለሁ፡፡",
      "7": "ውዴ ሆይ! ሁለንተናሽ ውብ ነው፤ ምንም እንከን የለብሽም፡፡",
      "8": "ሙሽራዬ ሆይ! ከሊባኖስ ተራራ ውረጂ፤ ከሊባኖስ ተራራ ነይ፤ ከአማና ተራራ ጫፍ ውረጂ፤ የአንበሳና የነብር መኖሪያ ከሆኑት ከሠኒርና ከሔርሞን ተራራዎች ወርደሽ ነይ!",
      "9": "ውድ እኅቴ የሆንሽ ሙሽራየ ሆይ! የዐይኖችሽ አመለካከትና የአንገትሽ ድሪ ልቤን ማርኮታል፤",
      "10": "ውድ እኅቴ የሆንሽ ሙሽራየ ሆይ! ፍቅርሽ እንዴት ያስደስታል! ፍቅርሽ ከወይን ጠጅይልቅ ደስ ያሰኛል፤ መዓዛሽም ከማንኛውም ሽቶ ይበልጣል፡፡",
      "11": "ውዴ ሆይ! ከከንፈሮችሽ የማር ወለላ ይፈስሳል፤ ከአንደበትሽም ማርና ወተት ይፈልቃል፤ የልብስሽም መዓዛ የሊባኖስን ሽቶ ይመስላል፡፡",
      "12": "ውድ እኅቴ የሆንሽ ሙሽራዬ ታጥሮ እንደሚጠበቅ የአትክልት ቦታ፥ ዙሪያዋ በግንብ እንደተከበበ ምንጭ፥ እንደ ታተመም ፈሳሽ ናት፡፡",
      "13": "በዚያም ከሚገኙት የአትክልት ፍሬዎች መካከል የሮማን ፍሬ፥ ሄናንና ናርዶስ ይገኛሉ፡፡",
      "14": "ናርዶስ፥ ቀጋ፥ ጠጅ ሣርና ቀረፋ፥ እንዲሁም ሽታቸው እንደ ዕጣን መዓዛ ያላቸው ልዩ ልዩ ተክሎች ይገኙባታል፤ እንዲሁም ከርቤ፥ የሬት አበባና ልዩ ልዩ የቅመማቅመም ተክሎች ይበቅሉባታል፡፡",
      "15": "አንቺ የአትክልት ቦታን እንደምታጠጣ ምንጭ ነሽ፤ የሕይወት ውሃም እንደሚገኝባት ጉድጓድ ነሽ፤ ከሊባኖስ ተራራ ሥር እንደሚፈልቅ ወንዝ ነሽ፡፡",
      "16": "የሰሜን ነፋስ ሆይ! ንቃ! አንተም የደቡብ ነፋስ ሆይ! ወደዚህ ና! በአትክልት ቦታዬም ላይ ንፈስ! ዐየሩም በመልካም ሽታ የተሞላ ይሁን፤ ውዴም ወደ አትክልት ቦታው ይምጣ፤ እጅግ ጣፋጭ የሆኑትንም ፍሬዎች ይመገብ፡፡"
    },
    "Chapter 5": {
      "1": "ውድ እኅቴ የሆንሽ ሙሽራዬ ሆይ! እነሆ ወደ አትክልት ቦታዬ ገባሁ፤ ከርቤዬንና የሽቶ አበባዎቼን ለቀምሁ፤ የማር ሰፈፌን ከወለላው ጋር ተመገብሁ፤ የወይን ጠጄንና ወተቴንም ጠጣሁ፡፡",
      "2": "እኔ ተኝቼአለሁ፤ ልቤ ግን ነቅተአል፤ በሕልሜም ውዴ እንዲህ እያለ በር ሲያንኳኳ ሰማሁት፤ “ውድ እኅቴ የሆንሽ ሙሽራዬ ሆይ! እንከን የሌለብሽ ርግቤ ሆይ! እባክሽ በሩን ክፈችልኝ፤ ራሴ በጠል ርሶአል፤ ጠጉሬም በሌሊት ካፊያ ረስርሶአል፡፡",
      "3": "ልብሴን አውልቄአለሁ፤ ታዲያ እንደገና ልልበስን? እግሬንም ታጥቤአለሁ፤ ታዲያ እንዴት እንደገና ላሳድፈው?",
      "4": "ውዴ በበሩ ቀዳዳ በኩል እጁን ወደ ውስጥ ዘረጋ፤ ልቤም ስለ እርሱ ተንሰፈሰፈ፡፡",
      "5": "ስለዚህ ለውዴ በሩን ልከፍትለት ተነሳሁ፤ የበሩን መክፈቻ እጀታ ስይዘው እጆቼ በከርቤ፥ ጣቶቼም በሽቶ ተሞሉ፡፡",
      "6": "ለውዴ በሩን ከፈትሁለት፤ ነገር ግን እርሱ ተመልሶ ሄዶ ኖሮአል፤ ድምፁን ለመስማት እጅግ ጓጉቼ ነበር፤ አጥብቄ ፈለግሁት፤ ነገር ግን ላገኘው አልቻለኩም፤ ጠራሁት፤ እርሱ ግን አልመለሰልኝም፡፡",
      "7": "እየተዘዋወሩ ከተማውን የሚጠብቁ ሰዎች አገኙኝ፤ ደብድበውም አቆሰሉኝ፤ የከተማውን ቅጽር የሚጠብቁ ዘበኞች መጎናጸፊያዬን ገፍፈው ወሰዱብኝ፡፡",
      "8": "እናንተ የኢየሩሳሌም ቆነጃጅት ውዴን ያገኛችሁት እንደሆነ፥ እኔ ከፍቅሩ የተነሣ መታመሜን እንድትነግሩት ዐደራ እላችኋለሁ፡፡",
      "9": "አንቺ ከሴቶች ሁሉ የተዋብሽ ሆይ! በውኑ የአንቺ ወዳጅ ከሌሎች የተለየ ነውን? ስለ እርሱ ይህን ያህል ዐደራ የምትይን? እርሱ ከሌሎች የሚለይበት ነገር ምንድን ነው?",
      "10": "ውዴ እጅግ የተዋበና ብርቱ ነው፤ ከዐስር ሺ ወንዶች መካከል እርሱን የሚመስለው የለም፡፡",
      "11": "የእርሱ ራስ የወረርቅ ሉል ይመስላል፤ ጠጉሩም ዞማና እንደ ቁራ የጠቆረ ነው፡፡",
      "12": "ዐይኖቹ በወንዝ አጠገብ እንደሚታዩና በወተት የታጠቡ እንደሚመስሉ ርግቦች ያምራሉ፡፡",
      "13": "የጉንጮቹ ማማር ጣፋጭ ሽታ ያላቸው የቅመማቅመም ዕጽዋት እንደሚገኙበት የአትክልት ቦታ ነው፤ ከንፈሮቹ መዓዛው የሚጣፍጥ የከርቤ ሽቶ እንደሚያፈስሱ የዱር አበባዎች ናቸው፡፡",
      "14": "ክንዶቹ የዕንቁ ፈርጥ እንዳለበት የወርቅ ዘንግ ያምራሉ፤ ሰውነቱም በሰንፔር ዕንቁ እንዳጌጠ የዝሆን ጥርስ ነው፡፡",
      "15": "እግሮቹ በወርቅ መሠረት ላይ የተተከሉ የዕብነበረድ ምሰሶዎችን ይመስላሉ፤ መልኩ በዝግባ ዛፎች እንዳጌጠ እንደ ሊባኖስ ተራራ ነው፡፡",
      "16": "አፉ እንደ ማር የጣፈጠ ነው፤ ሁለንተናው የደስ ደስ አለው፤ እናንተ የኢየሩሳሌም ቆነጃጅት እንግዲህ ውዴና ባልንጀራዬ ይህን የመሰለ ነው፡፡"
    },
    "Chapter 6": {
      "1": "አንቺ ከሴቶች ሁሉ የተዋብሽ ሆይ! ወዳጅሽ ወዴት ሄደ? እኛም አብረንሽ እንድንፈልገው የሄደበትን አቅጣጫ ንገሪን፡፡",
      "2": "ውዴ የበጎቹን መንጋ ለማሠማራትና ውብ አበባ ለመቅጠፍ፥ የሽቶ ዕጽዋት ወደሚገኙበት የአትክልት ቦታው ወርዶአል፡፡",
      "3": "ውዴ የእኔ ነው፤ እኔም የእርሱ ነኝ፤ በአበባዎች መካከል መንጋውን ያሰማራል፡፡",
      "4": "ውዴ ሆይ! እንደ ቲርጻ ከተማ የተዋብሽ ነሽ፤ እንደ ኢየሩሳሌምም እጅግ ያማርሽ ነሽ፤ የጦር ዓርማ ይዞ እንደሚጓዝ ሠራዊት የሚያስፈራ ግርማ አለሽ፡፡",
      "5": "እባክሽ ዐይኖችሽን ከእኔ ላይ አንሺ፤ ምክንያቱም እነርሱ እኔን ማርከው እስረኛ አድርገውኛል፡፡ ጠጉርሽ ከገለዓድ ተራራ ላይ እንደሚወርድ የፍየል መንጋ ነው፡፡",
      "6": "ጥርሶችሽ፥ በመካከላቸው ምንም መኻን ሳይኖርባቸው መንታ መንታ እንደሚወልዱና በውሃ እንደታጠቡ ነጫጭ የበጎች መንጋ ደስ ያሰኛሉ፡፡",
      "7": "ሁለቱ ጉንጮችሽ በፊትሽ መሸፈኛ ሻሽ ውስጥ ሲታዩ ለሁለት የተከፈሉ የሮማን ፍሬ ፍንካች ይመስላሉ፡፡",
      "8": "ስልሳ ነገሥታት፥ ሰማኒያ ቁባቶችና ስፍር ቁጥር የሌላቸው ቆነጃጅት አሉኝ፤",
      "9": "እኔ ግን የምወደው አንዲትዋን ብቻ ነው፤ እርስዋም ምንም እንከን የሌለባት እንደ ርግብ የተዋበች ናት፤ እርስዋም ለእናትዋ አንድ ናት፤ የወለደቻት እናትዋም፥ ከሁሉ አብልጣ ታፈቅራታለች፤ ቆነጃጅትም እርስዋን እየተመለከቱ ያወድሱአታል፤ ነገሥታትና የንጉሥ ቁባቶች ያሞግሡአታል፡፡",
      "10": "ይህች እንደ ንጋት ብርሃን የምትፈልቅ፥ እንደ ጨረቃ የምትደምቅ፥ እንደ ፀሐይ የምታበራ፥ የጦር ዓርማ ይዞ እንደሚጓዝ ሠራዊት ግርማዋ የሚያስፈራ፥ እርስዋ ማን ናት?",
      "11": "በሸለቆ የተተከሉትን ተክሎች ልምላሜ አይ ዘንድ ወይኑ አቆጥቁጦ፥ ሮማኑም አብቦ እንደሆን ልመልከት፥ ወደ ለውዝ ተክል ቦታ ወረድሁ፤",
      "12": "በዚያን ጊዜ ሰውነቴ ራደ፤ ባለ ሠረገላ ወደ ጦር ሜዳ ለመሄድ እንደሚናፍቅ እኔም ውዴን ለማግኘት ናፈቅሁ፡፡",
      "13": "አንቺ ሹላማዊት ሆይ! ነይ ተመለሺ! በደንብ አድርገን እንድናይሽ ነይ ተመለሺ!"
    },
    "Chapter 7": {
      "1": "አንቺ እንደ ንጉሥ ልጅ የተዋብሽ ሆይ! እግሮችሽ በነጠላ ጫማ ውስጥ ሲታዩ እንዴት ያምራሉ! ዳሌዎችሽ በብልኅ አንጥረኛ እጅ የተሠራ የዕንቁ ጌጥ ይመስላሉ፤",
      "2": "እንብርትሽ በወይን ጠጅ የተሞላ ብርሌ ይመስላል፤ ወገብሽ ዙሪያውን በአበባ የታሰረ የስንዴ ነዶ ይመስላል፡፡",
      "3": "ሁለቱ ጡቶችሽ መንታ የዋልያ ግልገሎችን ይመስላሉ፡፡",
      "4": "አንገትሽ በዝሆን ጥርስ እንዳጌጠ ግንብ ነው፤ ዐይኖችሽ በታላቅዋ ከተማ በሐሴቦን የቅጽር በር አጠገብ የሚገኙ የውሃ ኩሬዎችን ይመስላሉ፡፡ አፍንጫሽ ወደ ደማስቆ አቅጣጫ ለመመልከት የተሠራውን የሊባኖስ ግንብ ይመስላል፡፡",
      "5": "የራስሽ ቅርጽ እንደ ቀርሜሎም ተራራ ነው፤ ዞማው ጠጉርሽም የኀር ጉንጉን የመሰለ ነው፡፡ ንጉሡም በሹሩባሽ ውበት ተማርኮአል፡፡",
      "6": "ውዴ ሆይ! እንዴት ያማርሽ ነሽ! እንዴትስ ውብ ነሽ! ፍቅርሽ እንዴት ያስደስታል!",
      "7": "ቁመናሽ የዘንባባ ዛፍ ይመስላል፤ ጡቶችሽም የዘንባባ ዘለላ ይመስላሉ፡፡",
      "8": "በዘንባባው ዛፍ ላይ ወጥቼ ፍሬውን መልቀም እወዳለሁ፤ ጡቶችሽ እንደ ወይን ዘለላ እቅፍ ናቸው፤ የእስትንፋስሽ መዓዛ እንደ ፖም ፍሬ ሽታ ነው፡፡",
      "9": "የአፍሽም መዓዛ እንደ መልካም ወይን ጠጅ ነው፡፡",
      "10": "እኔ የውዴ ነኝ፤ የእርሱም ምኞት ወደ እኔ ነው፡፡",
      "11": "ውዴ ሆይ! ና ከከተማ ወጥተን ወደ ገጠር እንሂድ፤ ሌሊቱን በዚያ እናሳልፍ፡፡",
      "12": "ማልደንም ወደ ወይኑ ቦታ እንሂድ፤ የወይኑ አበባ ፈክቶ እንደሆን ሮማኑም አብቦ እንደሆን እንይ፤ በዚያም ፍቅሬን እገልጥልሃለሁ፡፡",
      "13": "የእንኮይ ፍሬ መዓዛና እንዲሁም ደስ የሚያሰኙ ልዩ ልዩ ፍራፍሬዎች ደጃችንን ሞልቶታል፡፡ ውዴ ሆይ! ከነዚህም ፍሬዎች የበሰሉትን እና አዲስ የተቀጠፉትን ለአንተ አኑሬልሃለሁ፡፡"
    },
    "Chapter 8": {
      "1": "ምነው አንተ የእናቴን ጡት ጠብቶ እንዳደገ እንደ ወንድሜ በሆንክልኝ! በመንገድ ላይ አግኝቼ ብስምህ፥ ማንም ሰው አይነቅፈኝም ነበር፤",
      "2": "ወደ ወላጅ እናቴ ቤት ባስገባሁህ ነበር፤ በዚያም ስለ ፍቅር ባስተማርከኝ ነበር፤ በሮማን ፍሬዬ ጭማቂ የጣፈጠውን መልካሙን የወይን ጠጅ ባጠጣሁህ ነበር፡፡",
      "3": "ግራ እጅህን አንተርሰህ፥ በቀኝ እጅህ ባወፍከኝ ነበር፡፡",
      "4": "እናንተ የኢየሩሰሌም ቆነጃጅት ሆይ! ፍቅር ራሱ ወዶ እስኪነሣ ድረስ ቀስቅሳችሁ እንዳታስነሡት ዐደራ እላችኋለሁ፡፡",
      "5": "በወዳጅዋ ትከሻ ላይ ደገፍ ብላ ከበረሓ የምትመጣ ይህች ማን ናት?",
      "6": "ድሮ እናትህ አንተን አምጣ በወለደችበት በፖም ዛፍ ሥር ተኝተህ ሳለ፥ ቀስቅሼ አስነሣሁህ፡፡ በዘላለማዊ ፍቅር በልብህ ውስጥ አትመኝ፤ በክንድህም እንደ ማኅተም እኔን ብቻ ያዘኝ፤ ፍቅር እንደ ሞት የበረታች ናት፤ ቅንአትም እንደ መቃብር የከፋች ናት፤ በምትነድበትም ጊዜ እንደ እሳት ወላፈን ትገርፋለች፡፡",
      "7": "የውሃ ብዛት የፍቅርን እሳት ሊያጠፋ አይችልም፤ ጎርፍም ጠራርጎ ሊወስዳት አይችልም፤ ሰው ባለው ሀብት ሁሉ ፍቅርን ለመግዛት ቢሞክር ፍቅር በገንዘብ ስለማትገኝ ሰዎች ይንቁታል፡፡",
      "8": "ገና ጡት ያላወጣች ትንሽ እኅት አለችን፤ ለጋብቻ ብትጠየቅ ለዚህች ለእኅታችን የምናደርግላት ምንድን ነው?",
      "9": "እርስዋ ቅጽር ብትሆን ኖሮ፥ የብር ማማ በሠራንላት ነበር፤ እርስዋ የቅጽር በር ብትሆን ኖሮ፥ ከዝግባ እንጨት የታነጸ መዝጊያ በሠራንላት ነበር፡፡",
      "10": "እነሆ እኔ ቅጽር ነኝ፤ ጡቶቼም እንደ ቅጽር ማማዎች ናቸው፤ ከውዴ ጋር ስሆን ደስታን እና ሰላምን አገኛለሁ፡፡",
      "11": "ሰሎሞን በባዓልሃሞን የወይን ቦታ ነበረው፤ የወይኑንም ቦታ ለአትክልተኞች አከራየው፤ እንዳንዳቸውም አንድ ሺ ብር ያመጡለት ነበር፤",
      "12": "እኔ የግሌ የሆነ የወይን ቦታ አለኝ፤ ሰሎሞን ሆይ! አንተ አንድ ሺ ብር፥ አትክልተኞቹ ሁለት መቶ ብር ልትወስዱ ትችላላችሁ፡፡",
      "13": "ድምጽሽን ለጓደኞችሽ እያሰማሽ በአትክልት ቦታ የምትኖሪ ውዴ ሆይ! እስቲ ለእኔም ድምፅሽን አሰሚኝ፡፡",
      "14": "ውዴ ሆይ! ፈጥነህ ወደ እኔ ና! የቅመም ተክሎች በሚበቅሉባቸው ተራራዎች ላይ የሚዘል አጋዘን ወይም የዋልያ ግልገል ምሰል፡፡"
    }
  }
}
